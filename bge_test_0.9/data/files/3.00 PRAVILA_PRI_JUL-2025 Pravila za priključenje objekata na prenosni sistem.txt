## 1. ОПШТЕ ОДРЕДБЕ

### 1.1. ПРЕДМЕТ ПРАВИЛА ЗА ПРИКЉУЧЕЊЕ ОБЈЕКАТА НА ПРЕНОСНИ СИСТЕМ

#### 1.1.1. Правилa за прикључење (у даљем тексту Правила) садрже нарочито:

- услове и начин израде студије прикључења и симулационе провере;
- техничке захтеве за прикључење на преносни систем и део дистрибутивног система којим управља оператор преносног система;
- мерење електричне енергије;
- условe, садржину и начин издавања сагласности за стављање под напон, привремено прикључење и трајно прикључење, као и начин доказивања испуњености ових услова;
- типске начине прикључења;
- друга питања од значаја за прикључење објекта.

#### 1.1.2. Саставни део Правила су и следећи прилози:

- [Прилог А: Стандардни подаци](.) ;
- Прилог Б: Концепција повезивања техничких система управљања;
- Прилог В: Списак података за размену у реалном времену;
- Прилог Г: Параметри енергетске опреме објеката који се прикључују;
- Прилог Д: Листа захтева за општу примену.

#### 1.1.3. Правилима се дефинишe и Листа захтева за општу примену, тзв. „ *non-exhaustive* “ параметри, у складу са Уредбом којом се уређују мрежна правила којa се односе на прикључење на мрежу производних јединица (Службени гласник РС, бр. 95/2022 од 26.8.2022. године) и налазе се у Прилогу Д.

### 1.2. ОБЛАСТ ПРИМЕНЕ ПРАВИЛА

#### 1.2.1. Правила се примењују у поступку прикључења објекта који се прикључује на преносни систем и на део дистрибутивног система којим управља оператор преносног система (у даљем тексту објекат).

#### 1.2.2. Под објектима који се прикључују, у смислу Правила, подразумевају се објекти:

- за производњу електричне енергије;
- за складиштење електричне енергије;
- крајњих купаца електричне енергије;
- купаца на чије је унутрашње инсталације прикључен производни модул;
- оператора дистрибутивног система 110/х kV;
- оператора затвореног дистрибутивног система.

## 2. РЕЧНИК

### 2.1. ПОЈМОВИ

Појмови који се користе у Правилима имају следеће значење :

Активна снага – Средња вредност тренутне вредности снаге израчуната у току једне периоде основне учестаности.

Асиметричан квар – Квар током кога су фазни проводници неједнако оптерећени струјом квара.

Аутоматска регулација за поновно успостављање фреквенције  – Централизована аутоматска функција која регулише производњу у контролној области у оквиру резерве аутоматске регулације за поновно успостављање фреквенције у циљу:

- одржавања прекограничних токова активних снага у складу са програмом размене са свим осталим контролним областима  истовремено;
- поновног успостављања фреквенције на њену подешену вредност у случају одступања фреквенције које је узроковала контролна област (нарочито у случају већег одступања фреквенције које је узроковала контролна област, након испада већег производног модула) ради ослобађања капацитета активне снаге који је ангажован од регулације за одржање фреквенције (ради поновног успостављања резерве регулације за одржање фреквенције).

Аутоматска регулација за поновно успостављање фреквенције се реализује ангажовањем одабраних производних модула  који су опремљени и обухваћени овом врстом регулације.

Аутоматска резерва за поновно успостављање фреквенције – Део опсега аутоматске регулације за поновно успостављање фреквенције између радне тачке производног модула и максималне, односно минималне вредности (позитивна, односно негативна резерва) активне снаге регулације.

Безнапонска пауза – Време од деловања заштите и давања импулса за искључење прекидача до давања импулса за укључење прекидача деловањем уређаја (функције) за аутоматско поновно укључење (АПУ). Безнапонска пауза не обухвата време искључења, односно време укључења прекидача.

Безнапонско покретање производног модула – Способност производног модула да се из стања када је искључена са мреже врати у оперативно стање и почне да предаје снагу, у ситуацији када је део преносног система на који је прикључен у безнапонском стању.

Бројило – Уређај за мерење и регистровање електричне енергије и снаге. Бројило обавља више функција: мери активну и реактивну електричну енергију по тарифним ставовима, региструје дијаграме оптерећења активне и реактивне снаге и командује пребацивањем између тарифних регистара.

Ветроелектрана – Модул енергетског парка који чини јединствен скуп уређаја (ветротурбине, ветрогенератори, блок-трансформатори, кабловска мрежа и енергетски трансформатори), који за производњу електричне енергије користи енергију ветра.

Вод – Заједнички назив за далековод, кабл или мешовити вод.

Виши хармоник – Синусоидална компонента напонског, односно струјног таласа чија је фреквенција једнака производу n50 Hz, где је n природан број већи од 1.

Време искључења кварова – Време које обухвата подешено време деловања главних (основних) заштита и време искључења прекидача.

Експлоатација (коришћење) објеката – Активности чији је циљ да се применом техничко-економских метода на најбољи могући начин искористе постојећи, већ изграђени електроенергетски објекти и целокупан електроенергетски систем. Другим речима, то је скуп управљачких акција (ручних или аутоматских) предузетих у циљу задовољења потреба корисника преносног система, уз услов да се обезбеде услови нормалног рада преносног система и најмањи трошкови пословања.

Електрана – Јединствена техничко-технолошка целина у којој се врши производња електричне енергије.

Електроенергетски систем – Скуп свих међусобно повезаних електроенергетских објеката који сачињавају јединствену техничко-технолошку целину.

Елемент ЕЕС – Далековод, кабл, мешовити вод, далеководно поље, кабловско поље, трансформатор, трансформаторско поље, систем сабирница, спојно поље, мерно поље  и опрема у пољима постројења. Овакав елемент је категорисан у одређену групу Категоризације елемената 400 kV, 220 kV и 110 kV.

Емисија – Електромагнетне сметње емитоване од стране уређаја, опреме, система или инсталације које изазивају одступање од нормалног рада система.

Емисиони ниво параметра квалитета напона – Ниво посматране емисије, процењен и мерен на одговарајући начин у складу са техничким стандардима којима се уређује квалитет напона.

Заштитни уређај (заштита) – Уређај који штити елемент електроенергетског система од погонских услова изван граница нормалног функционисања. Заштита се спроводи алармирањем и искључивањем штићеног елемента.

Интерконекција (Синхрона зона) – Систем који се састоји од два или више појединачних преносних система који су повезани интерконективним далеководима и у синхроном су раду. У оквиру синхроне зоне системска фреквенција је јединствена у стационарном стању.

Интерконективни далековод – Далековод који повезује две контролне области, односно два преносна система.

Испад – Неочекивано искључење једног или више елемената електроенергетског система услед квара или других узрока.

Инсталације објекта – представља скуп опреме објекта повезане у циљу остваривања функције производње, складиштења, односно потрошње електричне енергије

Једнофазно АПУ – Циклус рада заштите и уређаја (функције) за аутоматско поновно укључење (АПУ) који једнофазне земљоспојеве искључује једнофазно (само фаза која је погођена земљоспојем) и после безнапонске паузе укључује ту исту фазу.

Капацитет – Називно континуално оптерећење производног модула, складишта електричне енергије, преносног елемента или друге електричне опреме.

Категоризација елемената ЕЕС – Поступак којим ОПС сваки 400 kV, 220 kV и 110 kV елемент ЕЕС сврстава у једну од 4 групе (категорије), сагласно критеријумима за категоризацију које доноси ОПС и објављује у документу Категоризација елемената 400 kV, 220 kV и 110 kV ЕЕС Републике Србије. Сврха категоризације елемената ЕЕС је да се одреде области управљања центара управљања ОПС и објекта који се прикључује и уреде обавезе ОПС и корисника преносног система у експлоатацији  објеката преносног система.

Квар – Случајни догађај унутрашњег или спољашњег порекла који настаје на опреми и доводи до престанка извршавања функције опреме и испада те опреме из погона, као и придружене опреме. Према својој природи може бити пролазан или трајан.

Комисија за технички преглед – Комисија која врши контролу усклађености изведених радова са грађевинском дозволом и техничком документацијом на основу које се објекат градио, као и са техничким прописима и стандардима који се односе на поједине врсте радова, односно грађевинских производа, опреме и постројења, која се образује у складу са законом који уређује планирање и изградњу.

Контролно бројило – Бројило које служи за контролу техничког рада обрачунских бројила и параметара преносне мреже.

Корисник преносног система – Произвођач електричне енергије, крајњи купац чији је објекат прикључен на систем, купац-произвођач, складиште електричне енергије, агрегатор, снабдевач, снабдевач на велико електричном енергијом и други оператор система чији су објекти прикључени на преносни систем.

Критеријум сигурности N-1 – Правило према којем су елементи преносног система, који остају у раду након испада елемента са дефинисане листе испада за контролну област, способни за прилагођавање новој погонској ситуацији, а да се не прекораче граничне вредности погонских величина.

Kупац-произвођач – Крајњи купац који је на унутрашње инсталације прикључио сопствени објекат за производњу електричне енергије из обновљивих извора енергије, при чему се произведена електрична енергија користи за снабдевање сопствене потрошње, а вишак произведене електричне енергије предаје у преносни систем, дистрибутивни систем, односно затворени дистрибутивни систем.

мануелна регулација за поновно успостављање фреквенције – Активирање резерве мануелне регулације за поновно успостављање фреквенције у циљу поновног успостављања резерве аутоматске регулације за поновно успостављање фреквенције или за потребе редиспечинга у складу са правилима којим се уређује рад преносног система.

Мануелна резерва за поновно успостављање фреквенције– Према начину активирања дели се на директну и планску мануелну резерву за поновно успостављање фреквенције. Директна мануелна резерва за поновно успостављање фреквенције је она која се активира у било које време налогом диспечера за мање од 15 минута. Директна мануелна резерва за поновно успостављање фреквенције одговара резерви за поновно успостављање фреквенције из правила о раду интерконекције која се ручно (по усменом налогу) активира кроз мануелну регулацију за поновно успостављање фреквенције, односно брзој мануелној резерви за поновно успостављање фреквенције из правила којима се уређује рад тржишта електричне енергије. Планска мануелна резерва за поновно успостављање фреквенције је она резерва која се активира за време дуже од 15 минута. Планска мануелна резерва за поновно успостављање фреквенције одговара заменској резерви из правила о раду интерконекције која се плански (по правилу кроз Дневни план рада преносног система) активира кроз терцијарну регулацију, односно спорој мануелној резерви за поновно успостављање фреквенције из правила о раду тржишта електричне енергије. Према смеру мануелна резерва за поновно успостављање фреквенције се дели на позитивну и негативну резерву. Под позитивном резервом сматра се: повећање производње, прекогранични пријем електричне енергије и смањење потрошње. Под негативном резервом сматра се: смањење производње, прекогранична предаја електричне енергије и повећање потрошње.

Место примопредаје – Место предаје електричне енергије, односно место преузимања електричне енергије за које се може обезбедити податак о оствареној предаји, односно оствареном пријему електричне енергије у обрачунском периоду. Овај податак се утврђује на основу мерења електричне енергије у сваком обрачунском периоду (са једног или више бројила уз примену коефицијената свођења ако је то неопходно). Места примопредаје нарочито обухватају: место предаје електричне енергије крајњем купцу, место предаје електричне енергије из преносног у дистрибутивни систем, место преузимања електричне енергије од произвођача, место предаје електричне енергије из дистрибутивног у преносни систем, збирно место предаје електричне енергије оператору преносног система за надокнаду губитака електричне енергије на преносном систему, збирно место предаје електричне енергије оператору дистрибутивног односно затвореног дистрибутивног система за покривање губитака електричне енергије на дистрибутивном систему, место пријема односно предаје електричне енергије на интерконективном  воду.

Мерни подаци – Измерене вредности мерних величина сачуване у меморијским регистрима бројила. То су подаци о регистрованој активној и реактивној енергији, дијаграм активне и реактивне снаге, као и датум и време максималног оптерећења. Сваком мерном податку се придружује временска значка која временски одређује идентитет мерног податка.

Мерно место – Место (у електричном смислу) на коме су прикључени напонски и струјни мерни трансформатори који напајају припадајућа бројила за мерење размењене електричне енергије између објекта који се прикључује и преносне мреже.

Модул енергетског парка (МЕП) – Јединица или скуп јединица за производњу електричне енергије која је прикључена на мрежу асинхроно или преко уређаја енергетске електронике и има једно место прикључења на систем.

Мрежна правила – Правила која се односе на прикључење производних јединица, објеката купца и једносмерних система високог напона у складу са Законом о енергетици.

Мрежни модел – Математички модел елемената електроенергетског система, њихових међусобних веза и одговарајућег скупа техничких карактеристика за различите врсте енергетских анализа које се базирају на итеративаним прорачунима токова снага.

Несиметрија напона (струја) – Стање у вишефазном систему у ком ефективне вредности међуфазних напона, односно струја (основна компонента) или фазни углови између суседних међуфазних напона, односно струја, нису сви једнаки. Степен неједнакости се обично изражава односом инверзних и нултих компоненти према директној компоненти напона, односно струја.

Нормалан рад преносног система – Рад преносног система при коме су задовољени сви услови сигурног рада овог система, услови стабилности и при коме не постоји прекид испоруке електричне енергије из преносног система због узрока унутар преносног система.

Одобрена снага – Максимална активна снага на месту прикључења која је одређена у одобрењу за прикључење, електроенергетској сагласности, условима за пројектовање и прикључење или другом акту којим је одобрено прикључење објекта подносиоца захтева.

Оперативно ограничење – Привремено смањење активне снаге у месту прикључења у циљу обезбеђивања сигурног рада преносног система.

Острвски рад – Рад објекта у делу преносног система који је одвојен од остатка преносног система који је у синхроном раду са интерконекцијом.

Плански ниво параметра квалитета напона – Ниво поремећаја у одређеном окружењу, усвојен као референтна вредност за ограничење емисије из постројења у одређеном систему, како би се ова ограничења координирала са свим лимитима усвојеним за опрему и инсталације које треба да буду повезане на систем.

Поремећај – Непланирани догађај (испад елемента преносног система, дела производње или потрошње и слично) који може проузорковати стање преносног система изван нормалног рада, односно даље погоршање стања система.

Постројење – Заједнички назив за трансформаторску станицу, разводно постројење или прикључно-разводно постројење.

Потрошња (нето потрошња) – Електрична енергија, односно снага, која се преузима из преносне мреже или њеног дела.

Поузданост – Способност елемената преносног система да током одређеног временског периода испоручују електричну енергију одговарајућим корисницима преносног система у оквиру прихваћених стандарда и у жељеном износу. Поузданост на преносном нивоу може бити мерена фреквенцијом, трајањем и величином (или вероватноћом) негативних ефеката на потрошњу, пренос, или производњу електричне енергије.

Правила о раду интерконекције – Правила које су оператори преносних система као чланови организације *ENTSO-E* дужни да спроводе на основу европске регулативе и интерних аката ове организације.

Примарни регулатор – Регулатор који врши корекцију излазне снаге регулационе јединице на основу брзине обртања односно учестаности.

Производни модул – Синхрони производни модул или модул енергетског парка.

Распад преносног система – Погонско стање у коме је без напајања значајан део конзума (бар 50%) у контролној области или постоји одсуство напона у целој контролној области дуже од 3 минута, услед чега се активира План успостављања система.

Расположивост – Стање у коме је производни модул, складиште електричне енергије или елемент ЕЕС способан да изврши предвиђену функцију, без обзира да ли стварно јесте или није у употреби .

расположива снага – представља максималну активну снагу којом модул енергетског парка може да ради уважавајући расположивост примарног ресурса.

Реактивна снага – Имагинарни део производа комплексног напона и комплексне струје. Реактивна снага ствара и одржава електромагнетна поља опреме наизменичне струје. Реактивна снага мора бити испоручена уређајима за чији је рад неопходно електромагнетно поље, као што су мотори и трансформатори. Реактивну снагу производе производни модули, синхрони компензатори или електростатичка опрема као што су кондензатори, и она директно утиче на напон у електроенергетском систему. Реактивну снагу производе и далеководи када су оптерећени испод природне снаге.

Регулација напона – Координисана управљачка акција која обухвата управљање производњом односно апсорбовањем реактивне енергије у производним модулима, синхроним компензаторима, статичким уређајима за компензацију, те управљање токовима реактивне снаге у мрежи 400 kV, 220 kV и 110 kV променом односа трансформације и укључењем, односно искључењем елемената мреже 400 kV, 220 kV и 110 kV.

Регулациона резерва – Сума резерве за одржање фреквенције, аутоматске резерве за поновно успостављање фреквенције и мануелне резерве за поновно успостављање фреквенције. За потребе балансирања релевантна је сума аутоматске и мануелне резерве за поновно успостављање фреквенције.

Резерва за одржање фреквенције  – Део опсега регулације за одржање фреквенције мерен од радне тачке производног модула пре поремећаја до максималног износа активне снаге регулације. Може бити позитивна (повећање производње активне снаге) и негативна (снижење производње активне снаге).

Секундарни регулатор – Јединствена централизована опрема оператора преносног система у свакој контролној области која подржава рад аутоматске регулације за поновно успостављање фреквенције.

Сигуран рад преносног система – Рад преносног система при коме су испуњени следећи услови:

- напони у свим чвориштима се налазе унутар нормалних радних вредности;
- девијација фреквенције не прелази следеће вредности:
    - ±200 mHz;
    - ±100 mHz у трајању дужем од 5 минута;
    - ±50 mHz у трајању дужем од 15 минута;
- струје оптерећења свих елемената преносне мреже нису веће од трајно дозвољених вредности за те елементе;
- струје кратких спојева у свим чворовима нису веће од максималних дозвољених вредности за опрему инсталисану у датом чворишту;
- обезбеђен je одговарајући опсег за резерву за одржање фреквенције, аутоматску резерву за поновно успостављање фреквенције и мануелну резерву за поновно успостављање фреквенције;
- критеријум сигурности N-1 је задовољен, а у случају његовог нарушавања постоји могућност поновног успостављања у најкраћем могућем времену;
- сви синхрони производни модули раде у режимима сходно њиховим погонским дијаграмима.

Симетричан квар – Квар током кога су фазни проводници подједнако оптерећени струјом квара.

Синхрони производни модул – Недељив скуп уређаја (турбинa, генератор и неопходни пратећи уређаји) који могу производити електричну енергију тако да су фреквенција произведеног напона, брзина генератора и фреквенција мрежног напона у сталном односу и тиме у синхронизму.

Системске заштите – Подфреквентна заштита, надфреквентна заштита, заштита од преоптерећења, заштита од трајне несиметрије струја, заштита од њихања снаге и напонске заштите. Ове заштите првенствено служе за очување сигурности рада преносног система.

Складиште електричне енергије – Постројење за одлагање коришћења електричне енергије у односу на тренутак у коме је електрична енергија произведена, односно постројење за претварање електричне енергије у друге видове енергије и складиштење такве енергије ради накнадног поновног претварања у електричну енергију.

Соларна електрана – Модул енергетског парка који чини недељив скуп уређаја (соларни панели (стрингови), инвертори, блок-трансформатори, кабловска мрежа и енергетски трансформатори), који за производњу електричне енергије користи енергију Сунца (ова дефиниција се не односи на тзв. концентрационе соларне електране које енергију Сунца користе за загревање водене паре, која се потом користи за добијање електричне енергије – оваква генераторска јединица се третира као турбогенераторска јединица).

Сопствена потрошња – Део потрошње објекта неопходан за његов поуздан рад. Обично се ова потрошња одваја од осталог дела потрошње и напаја преко издвојених сабирница унутар објекта. Такође је уобичајено да се за ову потрошњу обезбеђују посебне везе са преносним системом, односно дистрибутивним системом, односно затвореним дистрибутивним системом, као и извори независног напајања.

Стабилност – Стабилност преносног система је способност система да за дато иницијално оперативно стање поврати стање оперативне равнотеже након што је био изложен поремећају, при чему је већина променљивих величина система ограничена тако да цео преносни систем остаје целовит.

Статизам генератора – Један од параметара подешења на турбинском регулатору. Он је једнак количнику релативног квазистационарног одступања фреквенције у преносној мрежи и релативне промене излазне активне снаге генератора узроковане деловањем примарног регулатора.

Техничка провера објекта од значаја за преносни систем – Тестови које изводи оператор преносног система или корисник преносног система под надзором оператора преносног система у склопу одржавања и развоја система, као и у поступку прикључења објеката на преносни систем, односно део дистрибутивног система којим управља ОПС.

Технички систем управљања – Систем за размену и обраду података који се преносе између објеката и центара управљања, као и између самих центара управљања са циљем да се обезбеде услови за управљање преносним системом.

Типови електрана – У Правилима се разликују следећи типови електрана: проточне, акумулационе и реверзибилне хидроелектране, термоелектране на угаљ и гас, ветроелектране, соларне електране и остале електране.

Тип производног модула  – Производни модул категорисан према нивоу важности у односу на који се одређују технички услови за прикључење (Тип А,Б, Ц и Д), сагласно националним праговима максималне снаге.

Трофазно АПУ – Циклус рада заштите и уређаја (функције) за аутоматско поновно укључење (АПУ) који вишефазне кварове (кратке спојеве и земљоспојеве) искључује трофазно и после безнапонске паузе укључује све три фазе.

Турбински регулатор  – Децентрализовани, локално инсталисани регулациони уређај за регулисање положаја вентила турбине турбоагрегата, односно положаја спроводног апарата хидроагрегата.

Турбогенераторска јединица – Производни модул са гасном, односно парном турбином у термоелектрани на угаљ или гас.

Угрожен нормалан рад преносног система – Стање преносног система у коме су задовољени сви услови сигурног рада овог система, изузев што:

- није испуњен критеријум сигурности  ,,N-1” и не постоји могућност његовог поновног испуњења у најкраћем могућем времену;
- девијација фреквенције прелази ±100 mHz у трајању дужем од 5 минута или ±50 mHz у трајању дужем од 15 минута, aли не прелази ±200 mHz;
- недостаје више од 20% укупно захтеване резерве за одржање фреквенције, аутоматске резерве за поновно успостављање фреквенције или мануелне резерве за поновно успостављање фреквенције у трајању дужем од 30 минута.

Управљива потрошња – Потрошња која се по налогу оператора преносног система може укључивати, искључивати, односно чија се снага може мењати.

Успостављање преносног система – Стање преносног система, који се налази у режиму поремећеног рада или распада преносног система у којем је активиран План успостављања преносног система.

Фактор снаге – Косинус фазнe разликe између напона и струје.

Фликер – Дисторзија напонског таласа која проузрокује непријатан осећај у чулима вида која су изложена дејству уређаја за осветљење напајаним напоном који флуктуира.

Хидрогенераторска јединица – Производни модул чији трофазни синхрони генератор покреће хидротурбина.

хармонијска компонента (Хармоник-Виши хармоник) – Било која од компоненти која има хармонијску фреквенцију.

Центар управљања корисника преносног система – Диспечерски центар, електрокоманда или неки други објекат са особљем овлашћеним за управљање објектом, односно делом електроенергетског система под надлежношћу корисника преносног система. Надлежност овог центра проистиче из закона, припадајућих подзаконских аката и одговарајућих уговора.

### 2.2. СКРАЋЕНИЦЕ

#### 2.2.1. Ћириличне скраћенице употребљене у Правилима имају следећа значења:

АПУ	– аутоматско поновно укључење;

ЕЕС – електроенергетски систем;

ОПС – оператор преносног система;

СРПС – ознака за стандарде и сродне документе које доноси Институт за стандардизацију Србије;

ОДС – оператор дистрибутивног система.

#### 2.2.2. Латиничне скраћенице употребљене у Правилима имају следећа значења:

*ЕNТSО-Е – European Network Transmission System Operators – Electricity* (Европска мрежа оператора преносних система електричне енергије);

*EIC – ЕNТSО-Е Identification Code* ( *ЕNТSО-Е* идентификациони код);

*GIS – Gas Insulated Switchgear* (Гасом изолована расклопна опрема);

*GPS	– Global Positioning System* (Глобални систем за позиционирање);

*IEC – International Electrotechnical Commission* (Међународна електротехничка комисија);

*IEEE – Institute of Electrical and Electronics Engineers* (Институт инжењера електротехнике и електронике).

## 3. ИЗРАДА СТУДИЈЕ ПРИКЉУЧЕЊА И СИМУЛАЦИОНА ПРОВЕРА

### 3.1. ОПШТИ ДЕО

#### 3.1.1. Овим поглављем се прописују услови и начин израде Студије прикључења и симулационе провере.

#### 3.1.2. У оквиру Студије прикључењa одређује се локација, као и потребне димензије прикључно-разводног постројења.

#### 3.1.3. Процес провере испуњења техничких захтева из поглавља 4. и 5. Правила спроводи се кроз симулациону проверу.

### 3.2. СТУДИЈА ПРИКЉУЧЕЊА

#### 3.2.1. Увод

#### 3.2.1.1. Поступак израде Студије прикључења се спроводи у складу са уредбом којом се уређују услови испоруке и снабдевања електричном енергијом, а према потпуном и благовремено поднетом захтеву за закључење уговора о изради Студије прикључења чији је део и попуњен Прилог А, са подацима неопходним за израду студије прикључења, који је саставни део Правила.

#### 3.2.1.2. Технички захтеви за прикључење за све врсте објеката дефинисани су у поглављу 4. Правила, док су додатни услови за производне модуле и складишта електричне енергије дефинисани у поглављу 5. Правила.

#### 3.2.2 Мрежни модели

#### 3.2.2.1. За све објекте Студија прикључења се ради на мрежним моделима који обавезно репрезентују годину Г+5, где је Г година почетка израде Студије прикључења.

#### 3.2.2.2. Мрежни модели садрже:

- постојеће елементе преносног система,
- постојеће објекте корисника преносног система,
- инвестиционе пројекте ОПС за које је исходована грађевинска дозвола
- инвестиционе пројекте ОПС за које је донет закључак Владе Републике Србије да је пројекат од посебног значаја за Републику Србију, уз услов да је за пројекте за које је донет закључак Владе после 31.12.2024.године потребно да су исходовани и локацијски услови за све секције пројекта.
- објекте за које је важећа Студија прикључења и
- објекте подносилаца захтева који су закључили уговор о изради Студије прикључења пре почетка текућег интервала за израду Студије прикључења, при чему се у мрежним моделима за израду Студија прикључења објеката уважавају сви објекти који су предмет израде Студије прикључења у текућем интервалу, уз могућност израде анализе осетљивости међусобног утицаја објеката.

#### 3.2.2.3. Мрежни модели поред преносног система обухватају и утицај суседних преносних система.

#### 3.2.2.4. Анализе се спроводе на мрежним моделима из 3.2.2.1. у свим сатима у години или на моделима који представљају карактеристичне режиме.

#### 3.2.2.5. Уколико се анализе раде на моделима у свим сатима у години, ангажовања електрана, складишта, потрошња и размене електричне енергије се преузимају из тржишних симулација које се спроводе за годину Г+5.

#### 3.2.2.6. Уколико се анализе радe на моделима који представљају карактеристичне режиме, за потребе дефинисања прикључка, ангажовање електрана узима се на следећи начин:

- објекат који је предмет Студије прикључења се ангажује са максималном снагом у свим режимима;
- ветроелектрана се ангажује са 85% од инсталисане снаге у летњим режимима, а у зимском режиму износи 100% од инсталисане снаге (максималне активне снаге);
- соларна електрана се ангажује са 70% од инсталисане снаге у режиму летњег минимума, 100% од инсталисане снаге у режиму летњег максимума и 70% од инсталисане снаге у режиму зимског максимума;
- постројења високоефикасне когенерације 100% од инсталисане снаге у свим каракатеристичним режимима;
- за конвенционалне електране ангажовања се узимају на основу историјски забележених података на средњерочном нивоу.

#### 3.2.2.7. У случају да се објекат састоји од више типова производних модула, за потребе дефинисања прикључка, модули се ангажују по типу, у складу са 3.2.2.6.

#### 3.2.2.8. Уколико се анализе радe на моделима који представљају карактеристичне режиме, потрошња се узима за одговарајућу годину на основу података из последњег Плана развоја преносног система на који је сагласност дала Агенција за енергетику Републике Србије, у следећим режимима:

- режим зимског максимума – максимална испорука из преносног система у зимском периоду у току обданице;
- режим летњег максимума – максимална испорука из преносног система у летњем периоду у току обданице;
- режим летњег минимума – минимална испорука из преносног система у летњем периоду у току обданице.

#### 3.2.2.9. Преносни капацитети моделованих елемената преносног система се уважавају сагласно правилима којима се уређује рад преносног система.

#### 3.2.2.10. У мрежним моделима за објекат који се прикључује, прикључак се моделује сходно типским начинима прикључења, дефинисаним у поглављу 8. Правила.

#### 3.2.3. Системске анализе

#### 3.2.3.1. Системске анализе које се раде у склопу Студије прикључења обухватају:

- прорачун токова снага и напонских прилика;
- анализу испуњености критеријума сигурности N-1;
- анализу потребе за оперативним ограничењима, односно за ограничењем одобрене снаге;
- прорачун струја кратких спојева;
- прорачун губитака у преносном систему.

#### 3.2.3.2. Анализа испуњености критеријума сигурности N-1 уважава листe испада дефинисанe правилима којима се уређује рад преносног система у зависности од типа објекта.

#### 3.2.3.3. Критеријум сигурности N-1 се сматра испуњеним за случај да се расположивим оперативним мерама (ово се пре свега односи на мере које не праве трошкове) могу отклонити идентификована одступања напона и преоптерећења у односу на дозвољене погонске струје, не смањујући постојећи ниво сигурности.

#### 3.2.3.4. Критеријум сигурности N-1 се сматра испуњеним за случај да се применом оперативних ограничења могу отклонити идентификована одступања напона и преоптерећења у односу на дозвољене погонске величине.

#### 3.2.3.5. Уколико се у току израде Студије прикључења установи да према резултатима анализа након прикључења објекта за захтевану снагу није испуњен критеријум сигурности, ОПС подносиоцу захтева дефинише начин прикључења који поред прикључка може истовремено садржати ограничење одобрене снаге, примену оперативних ограничења и услов за изградњу недостајуће инфраструктуре, као и било коју комбинацију претходно наведених института.

#### 3.2.3.6. Ограничење одобрене снаге подразумева дефинисање одобрене снаге која је мања од  захтеване снаге у месту прикључења из захтева за закључење уговора о изради Студије прикључења. ОПС у Студији прикључења наводи разлоге који су довели до ограничења одобрене снаге.

#### 3.2.3.7. У случају да начин прикључења садржи оперативна ограничења, ОПС у Студији прикључења наводи:

- списак елемената преносног и дела дистрибутивног система којим управља ОПС који могу изазвати потребу за спровођењем оперативних ограничења;
- могућност спровођења оперативног ограничења у смислу прекограничне размене на основу података од суседних ОПС;
- списак елемената чија нерасположивост доводи до ограничења испоруке које је последица избора начина прикључења подносиоца захтева.

#### 3.2.3.8. У случају да начин прикључења садржи и недостајућу инфраструктуру, она представља део преносног система који је неопходан у циљу испуњења критеријума сигурности N-1, и није део прикључка. Изградња недостајуће инфраструктуре  представља неопходан услов за прикључење објекта.

#### 3.2.3.9. Захтевани ниво сигурности се односи само на прикључак, у складу са типским шемама прикључења.

#### 3.2.3.10. Одступање од критеријума сигурности N-1 за прикључак не односи се на критеријум сигурности N-1 за преостали део преносне мреже која служи за напајање осталих корисника преносне мреже или дистрибутивног система, односно, осталих објеката који се прикључују.

#### 3.2.3.11. Прикључење објекта не сме нарушити критеријум сигурности N-1 у преносној мрежи.

#### 3.2.3.12. Одобрена снага објекта који се прикључује по принципу „улаз - излаз“ на вод не сме бити већа од Pmax=Svoda*0.95, где је Svoda максимална привидна снага која се може пренети водом при номиналном напону, и дозвољеној погонској струји.

### 3.3. СИМУЛАЦИОНА ПРОВЕРА

#### 3.3.1. Препорука је да се у склопу реализације уговора о прикључењу, у тренутку када подносилац захтева располаже подацима о опреми за градњу објекта, a пре подношења захтева за исходовање грађевинске дозволе за објекат, изврши подношење захтева за  симулациону проверу испуњености услова за прикључење.

#### 3.3.2. У случају да се објекат састоји од више производних модула који су физички и електрично раздвојени иза места мерења, симулациона провера се обавља за сваки производни модул појединачно, и сваки производни модул појединачно мора да испуни захтеве из Правила. Уколико различити типови производних модула иза места мерења имају заједничку инфраструктуру (мрежни трансформатори, сабирнице, водови) , симулациона провера се обавља за објекат у целини, где се са аспекта испуњења захтева који се проверавају, различити типови производних модула сматрају делом јединственог објекта.

#### 3.3.3. Симулациона провера испуњености услова за прикључење обухвата, у најширем смислу, проверу напонско-реактивне способности објекта, утицај објекта на квaлитeт eлeктричнe eнeргиje, aнaлизу динaмичких прeлaзних прoцeсa и прoвeру усaглaшeнoсти обjeктa сa Прaвилимa и правилима којима се уређује рад преносног система.

#### 3.3.4. За потребе симулационе провере усаглашености, подносилац захтева треба да достави симулациони модел у формату који одређује ОПС, у дефинисаном року, који верно одсликава понашање његовог објекта у статичким и динамичким симулацијама, као и документацију у вези компонената објекта и блок дијаграма.

#### 3.3.5. Симулациони модели у зависности од постојања индивидуалних компонената садрже најмање следеће:

- турбину;
- турбински регулатор;
- генератор
- систем побуде;
- блок-трансформатор
- заштиту која доводи до искључења производног модула;
- енергетску електронику (за енергетске паркове);
- остале електроенергетске компоненте постројења од значаја за утицај производног модула на преносни систем.

#### 3.3.6. ОПС на основу достављених података врши симулациону проверу испуњености услова за прикључење објекта, а потом израђује Извештај о симулационој провери и доставља га подносиоцу захтева.

## 4. ТЕХНИЧКИ захтеви ЗА ПРИКЉУЧЕЊЕ на преносни систем и део дистрибутивног система којим управља оператор преносног система

### 4.1. УВОД

#### 4.1.1. Овим поглављем се дефинишу технички захтеви за прикључење објекта на преносни систем и део дистрибутивног система којим управља ОПС.

#### 4.1.2. Технички захтеви за прикључење објекта купца који има прикључен производни модул или складиште електричне енергије на унутрашње инсталације свог објекта дефинисани су у поглављима 4. и 5. Правила, као и у прилогу Д.

#### 4.1.3. **Технички захтеви за сигуран и поуздан рад који су уређени правилима којима се уређује рад преносног система морају бити испуњени након прикључења објекта.**

### 4.2. ЈЕДНОПОЛНА ШЕМА ПРИКЉУЧЕЊА

#### 4.2.1. ОПС Студијом прикључења дефинише концептуалну једнополну шему прикључења и минималне потребне карактеристике опреме.

#### 4.2.2. У случају да се објекат прикључује на више праваца, за сваки од ових праваца се дефинише одговарајућа расклопна опрема, заштитна, мерна и опрема за управљање у делу који припада преносној мрежи и у делу који припада објекту који се прикључује.

#### 4.2.3. Прикључење објекта се одређује на основу свих расположивих  података и подлога, уз уважавање могућности типизације постројења и водова. При томе се узима у обзир:

- једнополна шема објекта;
- погонске карактеристике објекта и карактеристике технолошког процеса;
- уобичајене оперативне процедуре за ову врсту објекта;
- могућност испоруке електричне енергије објекту који се прикључује;
- планирани развој објекта и преносног система.

#### 4.2.4. Концептуална једнополна шема прикључка који је део преносног система садржи:

- сабирнице,
- попречно спојно поље,
- подужна спојна поља (у случају техничко – технолошке потребе);
- прекидаче;
- растављаче (излазни и сабирнички за водове и трансформаторе и сабирничке за спојна поља);
- ножеве за уземљење (на излазним растављачу у пољима у којима се прикључују водови и трансформатори, на једном од сабирничких растављача 400 kV и 220 kV и на сабирницама 400, 220 и 110 kV);
- одводник пренапона за кабл односно кабловско поље и гасом изолована постројења;
- брзе растављаче у гасом изолованим постројењима;
- троположајне растављаче у гасом изолованим постројењима;
- мерну опрему.

На овој шеми се не наводе карактеристике опреме.

#### 4.2.5. Једнополна шема:

- објекта који је део дистрибутивног система којим управља ОПС, као и
- трансформаторске станице објекта корисника преносног система

је предмет одобрења ОПС.

#### 4.2.6. У поступку прикључења објекта на преносни систем, а због прилагођења са објектом преносног система, ОПС може предвидети реконструкцију, односно измештање дела свог далековода, односно дела постројења.

#### 4.2.9. Координација изолације свих прекидача, растављача, ножева за уземљење,  енергетских трансформатора, напонских трансформатора, струјних трансформатора, одводника пренапона, изолатора, опреме за уземљење неутралне тачке, кондензатора, и спојне опреме се изводи у складу са СРПС ЕН стандардима.

#### 4.2.10. Сву пратећу опрему у далеководним, кабловским или трансформаторским пољима у мрежи 400 kV, 220 kV и 110 kV (као што су струјни трансформатори, растављачи, прекидачи и остала опрема) неопходно је димензионисати тако да не представља ограничење за преносни капацитет далековода и каблова, односно трансформатора који је одређен у складу са правилима којима се уређује рад преносног система.

#### 4.2.11. **У циљу стандардизације означавања објеката примењује се следеће:**

- ОПС са подносиоцима захтева координира активности на дефинисању назива објеката који се прикључују на преносни систем или на део дистрибутивног система којим управља оператор преносног система, по географском принципу.
- подносилац захтева дужан је да, пре стављања објекта под напон, објекат и елементе у објекту означи у складу са Категоризацијом објекта коју добије од ОПС у складу са правилима којима се уређује рад система.

### 4.3. НАПОН

#### 4.3.1. Oбјекат купца, оператора дистрибутивног, односно затвореног дистрибутивног система, остаје у погону без испада са преносне мреже у трајању које зависи од вредности напона у тачки прикључења U, а према следећим условима:

a) за места прикључења на 400 kV:

- за интервал 85%Unom ≤ U ≤ 90%Unom, најмање 60 минута;
- за интервал 90%Unom ≤ U ≤ 105%Unom, трајно;
- за интервал 105%Unom  &lt; U ≤ 110%Unom, најмање 60 минута;

б) за места прикључења на 110 kV и 220 kV:

- за интервал 85%Unom ≤ U ≤ 90%Unom, најмање 60 минута;
- за интервал 90%Unom ≤ U ≤ 111,8%Unom, трајно;
- за интервал 111,8%Unom &lt; U ≤ 115%Unom, најмање 60 минута.

појава кратког споја

напон пре квара

U (r.j.)

1,5

t (s)

Umin

0

0,15

Слика 4.1. – Захтев за могућност проласка кроз квар (пропад напона) за објекте купца и оператора дистрибутивног, односно затвореног дистрибутивног система

#### 4.3.2. У случају пропада напона у преносној мрежи услед појаве симетричних и несиметричних кварова, објекат који се прикључује, изузев турбогенераторске и хидрогенераторске јединице што је посебно уређено тачком 5.8.2.3. остаје у погону без испада са преносне мреже за област изнад линије на слици 4.1. односно према следећим условима:

- ако је напон у месту прикључења једнак 0 V, објекат остаје у погону најмање 0,15 s;
- ако је напон у месту прикључења једнак Umin, објекат остаје у погону најмање 1,5 s;
- ако је напон у месту прикључења већи од Umin, објекат остаје у погону до искључења квара;
- за вредности напона између 0 V и Umin, временски интервал за који производни модул остаје у погону се одређује линеарном интерполацијом у складу са сликом 4.1.

Umin je минимална вредност трајно дозвољеног напона за који објекат који се прикључује остаје трајно у погону без испада са мреже у складу са тачком 4.3.1.

#### 4.3.4. У случају повишења напона у преносној мрежи, објекат који се прикључује остаје у погону без испада са преносне мреже према следећим условима:

- за време до 50 ms, објекат остаје у погону ако је напон у месту прикључења мањи или једнак 120% називне вредности;
- за време између 50 ms и 1000 ms, објекат остаје у погону за напон који је мањи или једнак износу који се одређује на основу линеарне интерполације, у складу са сликом 4.2. при чему је Umax максимална вредност трајно дозвољеног напона за који објекат који се прикључује остаје трајно у погону без испада са мреже у складу са тачком 4.3.1.

50

1000

1,20

0

Umax

t (ms)

U (r.j.)

Слика 4.2. – Захтев за могућност проласка кроз квар (пораст напона) за објекте који се прикључују

### 4.4. ФРЕКВЕНЦИЈА

#### 4.4.1. Објекат који се прикључује на систем остаје у погону без испада са преносне мреже у трајању које зависи од вредности фреквенције f, а према следећим условима:

- за интервал 47,5 Hz ≤ f &lt; 48,5 Hz, најмање 30 минута;
- за интервал 48,5 Hz ≤ f &lt; 49,0 Hz, најмање 90 минута;
- за интервал 49,0 Hz ≤ f ≤ 51 Hz, трајно;
- за интервал 51 Hz &lt; f ≤ 51,5 Hz, најмање 30 минута.

#### 4.4.2. Захтев из тачке 4.4.1. се не односи на искључења објеката дејством подфреквентне заштите.

### 4.5. ПРЕУЗИМАЊЕ РЕАКТИВНЕ СНАГЕ ИЗ ПРЕНОСНЕ МРЕЖЕ

#### 4.5.1. Објекат који се прикључује, током нормалног рада мора да обезбеди да однос реактивне и активне снаге коју преузима из преносне мреже у месту прикључења буде мањи од 0,33 за сваки петнаестоминутни интервал у коме мерна опрема бележи размењену реактивну и активну енергију, осим за:

- места прикључења производних модула, што је посебно уређено Правилима у одељку 5.7;
- места прикључења објекта дистрибутивног система, што се уређује уговором о експлоатацији.
- објекте за које је другачије уређено уговором о експлоатацији или уговором о пружању помоћних услуга

### 4.6. КВАЛИТЕТ ЕЛЕКТРИЧНЕ ЕНЕРГИЈЕ

#### 4.6.1. Напонска несиметрија

#### 4.6.1.1. Максимална дозвољена емисиона вредност нивоа напонске несиметрије коју изазива објекат који се прикључује у месту прикључења се рачуна у складу са IEC 61000-3-13 помножена корекционим фактором 0,75 а на основу планских нивоа дефинисаних правилима којима се уређује рад преносног система.

#### 4.6.1.2. Изузетно, у случају објеката који служе за напајање мрежа железнице (тзв. електровучне подстанице), ОПС дефинише дозвољену вредност напонске несиметрије која превазилази прорачунати лимит емисионе вредности дефинисан Правилима, под условом да се тиме не угрожава приступ преносном систему осталих објеката који се прикључују, односно да се не угрожавају предуслови за нормалан рад преносног система.

#### 4.6.2. Виши хармоници

#### 4.6.2.1. Максимална дозвољена емисиона вредност нивоа хармонијских изобличења коју изазива објекат који се прикључује у месту прикључења се рачуна у складу са IEC 61000-3-6 помножена корекционим фактором 0,75 а на основу планских нивоа дефинисаних правилима којима се уређује рад преносног система.

#### 4.6.3. Фликери

#### 4.6.3.1. Максимална дозвољена емисиона вредност нивоа фликера коју изазива објекат који се прикључује у месту прикључења се рачуна у складу са IEC 61000-3-7 помножена корекционим фактором 0,75 а на основу планских нивоа дефинисаних правилима којима се уређује рад преносног система.

#### 4.6.4. уређаји за мерење квалитета електричне енергије

#### 4.6.4.1. За свако место прикључења, подносилац захтева обезбеђује стационарне уређаје за мерење и континуални мониторинг квалитета електричне енергије.

#### 4.6.4.2. Уређај за мерење квалитета електричне енергије се смешта у ормане обрачунског мерења.

#### 4.6.4.3. Уређаји за мерење квалитета електричне енергије су класе А према СРПС ЕН 61000-4-30 и подржавају мерење параметара квалитета електричне енергије према стандардима СРПС ЕН 61000-4-7, СПРС ЕН 61000-4-15 и СРПС ЕН 61000-4-30. Ови уређаји се предвиђају за категорију мерења CAT III.

#### 4.6.4.5. Уређај за мерење квалитета електричне енергије има могућност да региструје у непрекидном режиму рада следеће параметре квалитета електричне енергије у складу са IEC 61000-4-30:

- ефективнe вредности електричних параметара трофазног система у сва 4 квадранта;
- снимaње 1024 одбирка по периоди (циклусу);
- фреквенцију
- амплитуду напона;
- фликере;
- варијације напона (поднапони и пренапони);
- напонске испаде;
- транзијентне пренапоне;
- несиметрију напона и струја;
- напонске интерхармонике;
- нагле напонске промене (пропади напона);
- више хармонике напона и струја, најмање до 50. реда;
- фактор изобличења напона и струје;
- поуздано архивирање измерених параметара квалитета електричне енергије до годину дана.

Осим наведених параметара квалитета електричне енергије, овај уређај континуално региструје таласне облике и ефективне вредности фазних и међуфазних напона, струја, активне снаге, реактивне снаге, привидне снаге и фактора снаге.

#### 4.6.4.6. Уређај за мерење квалитета електричне енергије поседује могућност даљинског приступа мереним подацима у реалном времену.

#### 4.6.4.7. Комуникација са уређајима за мерење квалитета електричне енергије се остварује преко телекомуникационе опреме која се налази у орману мерења. Комуникацију ових уређаја са централним системом за мерење квалитета електричне енергије обезбеђује ОПС.

#### 4.6.4.8. Уређаји за мерење квалитета електричне енергије подржавају комуникационе протоколе који омогућавају интеграцију у постојеће техничке системе ОПС.

#### 4.6.4.9. ОПС дефинише минималне техничке карактеристике софтвера који се интегрише у уређај за мерење квалитета електричне енергије.

### 4.7. УЧЕШЋЕ У ПЛАНОВИМА ОДБРАНЕ ПРЕНОСНОГ СИСТЕМА И ПЛАНУ УСПОСТАВЉАЊА ПРЕНОСНОГ СИСТЕМА

#### 4.7.1. ОПС одређује обавезу и начин  укључивања објекта у Планове одбране преносног система и План успостављања преносног система, дефинисаних у правилима којима се уређује рад преносног система.

#### 4.7.2. Сваки објекат дистрибутивног, затвореног дистрибутивног система, односно крајњег купца, као и производни модул који пружа помоћну услугу безнапонског покретања и острвског рада, у случају губитка напона из преносног система, у обавези је да има расположиве кључне алате и инфраструктуру која је неопходна за примену планова одбране преносног система у најкраћем трајању од 24 сата.

#### 4.7.3. Центар управљања објекта који се прикључује, телекомуникациони системи као и системи даљинског управљања морају имати могућност беспрекидног напајања с најкраћим трајањем од 24 сата у циљу поновног успостављања преносног система.

#### 4.7.4. Сви трансформатори оператора дистрибутивног система прикључени на преносни систем, треба да буду оспособљени за примену напонских редукција из Плана заштите преносног система од напонског слома,  дефинисаних у правилима којима се уређује рад преносног система.

### 4.8. КОМУНИКАЦИЈА И РАЗМЕНА ПОДАТАКА У РЕАЛНОМ ВРЕМЕНУ

#### 4.8.1. Прикључење објекта на преносни систем

#### 4.8.1.1. ОПС одређује начин размене података у реалном времену и комуникације са објектом, као и начин повезивања техничких система управљања у складу са Прилогом Б.

#### 4.8.1.2. ОПС утврђује предуслове и начин размене података у реалном времену између објекта и одговарајуће инфраструктуре ОПС, односно:

- основне карактеристике терминалне опреме у објекту;
- начин прикључења терминалне опреме на комуникациону инфраструктуру ОПС;
- услове за очување неопходне расположивости система за комуникацију који користи ОПС;
- протоколе за размену података у реалном времену;
- параметре којима се обезбеђује пренос података у реалном времену;
- класу тачности мерних уређаја;
- услове за безбедност комуникације.

#### 4.8.1.3. Опрема за мерење процесних величина, као што су активна и реактивна снага, напон, струја, фреквенција, мора бити класе тачности мање или једнаке 0,5.

#### 4.8.1.4. За комуникацију између објекта и центра управљања ОПС користе се протоколи *IEC* 60870-5-101 или *IEC* 60870-5-104. Уколико центар управљања објекта који се прикључује управља са више електроенергетских објеката, за комуникацију са надлежним центрима управљања ОПС користи се протокол *IEC* 60870-6-503 ( *TASE* .2).  За пренос редундантних мерења активне и реактивне снаге са интерконективних далековода у технички систем управљања надлежних центара ОПС користи се *Modbus* протокол.

#### 4.8.1.5. ОПС утврђује предуслове и начин прикључења објекта на одговарајућу телекомуникациону инфраструктуру ОПС, односно:

- основне карактеристике телекомуникационе инфраструктуре и  терминалне опреме у објекту;
- начин прикључења терминалне опреме на телекомуникациони систем ОПС;
- границу власништва над опремом и инфраструктуром.

Прикључење на телекомуникациони систем ОПС пo правилу се врши путем оптичког система преноса, користећи *SDH/PDH, IP/MPLS, DWDM* или другу технологију коју одреди ОПС *.*

#### 4.8.1.6. Објекат се опрема тако да обезбеди ОПС поуздану размену података у реалном времену за све елементе у објекту као што је наведено у Прилогу В. Информације неопходне за размену података у реалном времену неопходно је доставити на захтев ОПС најкасније десет радних дана пре испитивања које се врши у складу са поглављем 8. Правила.

#### 4.8.1.7. Ради испуњавања захтева из тачака 4.8.1.5. и 4.8.1.6. примењују се следећи захтеви:

- објекат се мора прикључити на телекомуникациони систем ОПС-а у месту прикључења објекта на преносни систем са најмање два независна преносна пута;
- примарни пут за комуникацију мора да буде оптички, а пожељно је да такав буде и резервни пут, а ако то није могуће тада се за резервни пут могу користити изнајмљени телекомуникациони водови, изнајмљена оптичка влакна, RR линкови, xDSL – сви наведени комуникациони путеви су по правилу у власништву објекта или оператора јавне ТК мреже;
- размена података се обавља путем серијског V.24 интерфејса коришћењем IEC 60870-5-101 комуникационог протокола или преко Ethernet-а коришћењем IEC 60870-5-104 комуникационог протокола;
- граница власништва је на конектору оптичког разделника, односно порта на телекомуникационом уређају у објекту ОПС-а на који се телекомуникациона инфраструктура објекта прикључује, при чему су телекомуникациони путеви којима се објекат прикључује на телекомуникациони систем ОПС-а у власништву објекта или оператора јавне ТК мреже;
- сва телекомуникациона инфраструктура, опрема и сервиси морају бити компатибилни са постојећим телекомуникационим системом ОПС-а на коју се телекомуникациона инфраструктура објекта прикључује;
- ако је неопходно, ОПС као део прикључка на телекомуникациони систем укључује и опрему која се инсталира у објектима ОПС-а (проширење капацитета ОПС-а рада прихвата комуникације са објектом).

#### 4.8.1.8. Објекат ОДС се прикључује на телекомуникациони систем ОПС-а посредним путем, преко телекомуникационог система ОДС-а који се повезује са телекомуникационим системом ОПС-а на следеће начине:

- једноструким оптичким линковима између објеката ОПС и ОДС, којима се остварује пренос података између центара управљања ОПС (РДЦ) и ОДС (ДДЦ); и
- једноструком везом између објекта ОПС (РДЦ НС) и ОДС (НДДЦ), којом се остварује пренос података између центара управљања ОПС (НДЦ) и ОДС (НДДЦ) као резервна путања за претходни случај.

#### 4.8.1.9. Сва телекомуникациона инфраструктура, опрема и сервиси ОДС-а морају бити компатибилни са постојећим телекомуникационим системом ОПС-а.

#### 4.8.1.10. У случају када прикључење објекта захтева изградњу ПРП, неопходно је:

- уградити оптичку инфраструктуру за повезивање ПРП са најмање два објекта ОПС;
- за ПРП обезбедити телекомуникациону опрему и инфраструктуру неопходну за пренос свих захтеваних података до надређених центара управљања ОПС-а;
- пројектовати, надоградити и прилагодити телекомуникациону опрему у суседним објектима са којим се ПРП телекомуникационо повезује, као и у центрима управљања ОПС-а;
- повезати ПРП на комутациони и радио систем ОПС-а;
- обезбедити прикључак на јавну телекомуникациону мрежу.

#### 4.8.1.11. За потребе безбедности комуникације која се реализује путем *Ethernet* -a, између пружалаца помоћних услуга (укључујући и пружаоце који су прикључени на дистрибутивни систем и агрегатора – у даљем тексту: ППУ) и центра управљања ОПС-а, неопходно је да ППУ у свом објекту угради заштитни зид ( *firewall* уређај). ППУ је дужан да обезбеди даљински приступ ОПС-а овом уређају и да му да администраторска права за његову конфигурацију. ОПС дефинише почетну конфигурацију заштитног зида.

#### 4.8.1.12. ППУ додатно осигурава успостављену везу са ОПС-ом путем *VPN* -a са *IPSec* протоколом како би на подацима који се преносе била примењена енкрипција *AES* . Приступ *VPN* -у мора бити заштићен најмање двофакторском аутентификацијом ( *2FA* ). ППУ је дужан да испуни изјаву са корисничким подацима за које ОПС одобрава приступ *VPN* -у.

#### 4.8.1.13. ОПС дефинише сегментацију комуникационе мреже за размену података између ППУ и ОПС-а и адресни план *IP* за комуникацију за ППУ.

#### 4.8.1.14. Заштитни зид ( *firewall* уређај) мора да задовољава минимално следеће карaкатеристике:

- Тип: *Next-Generation Firewall* ( *NGFW* ) са подршком за *SPI* ( *stateful packet inspection* ) и DPI ( *deep packet inspection* );
- Пропустност: Најмање 2 Gbps зa *firewall throughput* , уз 1 Gbps за напредне функције ( *IPS* , филтрирање садржаја, заштита од злонамерног софтвера);
- VPN подршка: *IPSec* и *SSL VPN* за сигуран удаљени приступ и повезивање различитих локација;
- поседовање система за детекцију и превенцију упада ( *Intrusion Prevention System* – *IPS* ) са редовним ажурирањем базе претњи;
- постојање подршке за индустријске протоколе попут *Modbus* , *DNP3* , *IEC* 60870-5-104.

#### 4.8.1.15. Објекат ОДС-а и оператора затвореног дистрибутивног система се опремају тако да поред података из тачке 4.8.1.6. достављају ОПС-у и податке у реалном времену о напонима, струјама, токовима активне и реактивне снаге, информације о статусу расклопне опреме, за све изводе ниженапонског постројења објекта који се прикључује на преносни систем на напону 110 kV.

#### 4.8.1.16. ОПС доставља у реалном времену ОДС-у, односно оператору затвореног дистрибутивног система податке из тачке 4.8.1.6. из постројења 110 kV у објектима преносног система који су од интереса за сигуран рад дистрибутивног односно затвореног дистрибутивног система а који се прецизније одређују у уговору о експлоатацији, а произвођачима и купцима податке из прикључно-разводног постројења за објекат произвођача, односно купца, и то за заштите које се примењују за конкретан објекат у складу са одељком 4.10.

#### 4.8.1.17. ОПС и подносилац захтева могу се договорити да размењују додатне податке у реалном времену у односу на списак из Прилога В.

#### 4.8.1.18. Подносилац захтева доставља податке о техничким карактеристикама енергетске опреме у свом објекту, неопходне за поуздан рад техничког система управљања ОПС-а. Листа ових података дефинисана је Прилогом Г. Податке о техничким карактеристикама неопходно је доставити на захтев ОПС-а најкасније десет радних дана пре испитивања размене података у реалном времену које се врши у складу са поглављем 8. Правила.

#### 4.8.1.19. ОПС и подносилац захтева могу се договорити да размењују додатне податке у односу на списак из Прилога Г.

#### 4.8.1.20. Уколико се објекат прикључује на интерконективни вод, далеководно поље интерконективног вода се опрема уређајима за телеметрију активне и реактивне снаге, активне и реактивне енергије, као и уређајима за телеметрију редундантних мерења активне и реактивне снаге, као и уређајима за телезаштиту, а одговарајуће измерене величине се преносе у технички систем управљања надлежних центара ОПС-а.

#### 4.8.21. Уколико се објекат прикључује на интерконективни вод, далеководно поље интерконективног вода се опрема PMU уређајима са којих се подаци преносе у надлежне центре управљања ОПС-а.

#### 4.8.2. Прикључење објекта на део дистрибутивног система којим управља ОПС

#### 4.8.2.1. У случају када се објекат прикључује на део дистрибутивног система којим управља ОПС, објекат се на телекомуникациони систем ОПС-а прикључује посредним путем, преко телекомуникационог система ОДС-а у складу са тачкама 4.8.1.8-9., условима из овог одељка, Прилога Б, и правилима о раду дистрибутивног система.

#### 4.8.2.2. Опрема за мерење процесних величина мора да испуњава услове из тачке 4.8.1.3.

#### 4.8.2.3. Објекат се опрема тако да обезбеди ОПС податаке у реалном времену у складу са тачком 4.8.1.6. и тачком 4.8.1.17.

#### 4.8.2.4. Центар управљања ОДС-а податке у реалном времену из објеката прикључених на део дистрибутивног система којим управља ОПС прослеђује центрима управљања ОПС-а по протоколу *IEC* 60870-6-503 ( *TASE* .2) или *IEC* 60870-5-104.

#### 4.8.2.5. Подносилац захтева доставља ОПС-у податке о техничким карактеристикама енергетске опреме у свом објекту у складу са тачком 4.8.1.18. и 4.8.1.19.

### 4.9. ЦЕНТАР УПРАВЉАЊА ОБЈЕКТА КОЈИ СЕ ПРИКЉУЧУЈЕ

#### 4.9.1. Подносилац захтева одређује сопствени центар управљања за објекат (који може бити локацијски удаљен од објекта) за који се подноси захтев за одобравање прикључења на преносни систем. Овај центар је у смислу управљања подређен надлежном центру управљања ОПС.

#### 4.9.2. Центар управљања објекта је непрестано у функцији.

#### 4.9.3. Подносилац захтева  обезбеђује даљинску команду непосредно из свог центра управљања:

- прекидачима 400 kV, 220 kV и 110 kV;
- растављачима 400 kV, 220 kV и 110 kV;
- позицијама регулатора напона трансформатора 400/x kV/kV,  220/x kV/kV и 110/x kV/kV (контрола напона на нисконапонској страни објекта као предуслов за спровођење напонских редукција);
- прекидачима у ниженапонском постројењу (као предуслов за спровођење ограничења испоруке електричне енергије).

#### 4.9.4. Центар управљања објекта који се прикључује поседује и:

- најмање две независне говорне везе са центрима управљања ОПС (основним и резервним), при чему се препоручује да једна веза буде преко телекомуникационог система ОПС;
- факс или електронску адресу ( *E-mail* );
- одговарајући технички систем управљања за надзор рада објекта (сагласно захтевима из тачке 4.8.6.).

### 4.10. ЗАШТИТА

#### 4.10.1. Увод

#### 4.10.1.1. ОПС одређује систем заштите објекта, као и обавезе ОПС и подносиоца захтева да врше координацију подешавања заштита у функцији преноса у складу са Правилима и правилима којима се уређује рад преносног система

#### 4.10.1.2. При избору заштита приликом реконструкције појединих поља у објекту, неопходно је да се уваже специфичности већ уграђене опреме, а посебно услови које може захтевати постојећи технички систем управљања.

#### 4.10.1.3. Заштита се пројектује тако да се омогући брзо и селективно искључење кварова са временима искључења кварова који су дефинисани у правилима којима се уређује рад преносног система, са циљем да се сачува опрема у објектима преносног система и објектима који се прикључују од трајних оштећења, односно да се сведу на најмању могућу меру последице кварова или нерегуларних догађаја у преносном систему и да се одржи стабилан рад преносног система.

#### 4.10.1.4. Да би се обезбедио поуздан рад релејне заштите неопходно је да се у преносном систему користе уређаји главне заштите и  уређаји резервне заштите ради аутоматског спречавања ширења поремећаја који могу да угрозе оперативну сигурност преносног система. Уређаји главне и резервне заштите у случају прикључења новог објекта потребно је да имају исти сет имплементираних заштитних функција.

#### 4.10.1.5. Заштитни уређаји су по правилу микропроцесорски уређаји за заштиту који, поред функција заштите, имају и могућност:

- функција снимања поремећаја у мрежи;
- функција локатора квара;
- функција самонадзора;
- мониторинг улазних мерних величина на сопственом дисплеју;
- интерна сигнализација деловања заштите;
- могућност сетовања радних и функционалних параметара преко тастатуре са самог релеа и екстерно путем рачунара.

Поред овога треба да имају сталан, погодан приступ и могућност тестирања функција у погону, како у локалу тако и са удаљеног радног места. Такође уређаји морају да задовољавају захтеве у погледу сајбер безбедности који су дефинисани у Поглављу 4.8.

#### 4.10.1.6. На напонском нивоу 110 kV, 220 kV и 400 kV у објекту и на напонским нивоима 110 kV, 220 kV и 400 kV у објектима ОПС уређај релејне заштите и уређај за управљање се по правилу уграђују као засебни уређаји. Дозвољено је и да уређај главне заштите има обједињену функцију провере испуњености синхронизационих услова при укључењу прекидача. На напонском нивоу 110 kV, 220 kV и 400 kV функције управљања су следеће:

- мерeње електричних величина (струја, напон, снага, фреквенција);
- командовање, надзор и реализација блокадних услова елемента у пољу;
- провера испуњености синхронизационих услова при укључењу прекидача.

#### 4.10.1.7. Уколико систем заштите захтева постојање комуникационе везе између јединица заштите из других објеката, подносилац захтева је дужан да обезбеди захтевану комуникациону везу пре стављања објекта (или дела објекта) под напон.

#### 4.10.2. Избор врста заштита за високонапонску мрежу

#### 4.10.2.1.Заштита водова

#### 4.10.2.1.1. Избор врсте уређаја зависи од дужине предметног вода и његовог места и улоге у електроенергетском систему. За сваки вод се врши прорачун и провера усклађености са подешењима заштитних уређаја у суседним постројењима.  На основу анализе места и улоге вода у електроенергетском систему и добијеног односа импедансе извора и импедансе вода (SIR фактор-source to impedance ratio) одређује  се „електрична дужина“ вода при чему се вод декларише као:

- дугачак вод, или
- кратак вод.

У случају прикључења објеката који садрже производни модул или складиште електричне енергије, за водове којима се објекат повезује на ПРП се увек узима да су "електрично кратки"

#### 4.10.2.1.2. Уколико се вод декларише као дугачак вод, користи се 	један заштитни уређај (главна заштита) који има следеће функције:

- дистантна заштита са квадрилатералном карактеристиком, на подимпедантном принципу са најмање пет временско-дистантних степена, од чега најмање два степена морају имати софтверски подесиво усмерење;
- функција једнополног и трополног аутоматског поновног укључења (АПУ);
- вишестепена трофазна прекострујна заштита;
- вишестепена земљоспојна заштита;
- усмерена земљоспојна заштита;
- заштита од преоптерећења са могућношћу екстерне блокаде (преклопка);
- заштита од прекида проводника, односно заштита од трајног несиметричног оптерећења;
- заштита од укључења на квар;
- заштита од отказа прекидача;
- функција комуникације између заштитних уређаја на крајевима далековода за дистантну и усмерену земљоспојну заштиту;
- блокаде заштите при њихању снаге у мрежи;
- функција детекције слабог напајања квара  повезана у телекомандна кола;
- контрола синхронизма при трополном АПУ;
- један заштитни уређај (резервна заштита), по правилу са  истим сетом заштитних функција као и главна заштита.

#### 4.10.2.1.3. Уколико се вод декларише као кратак вод, користи се један заштитни уређај (главна заштита) који има следеће функције:

- подужна диференцијална заштита;
- и сет заштитних функција из тачке 4.10.2.1.2 Правила;
- један заштитни уређај (резервна заштита), по правилу са  истим сетом заштитних функција као и главна заштита.

#### 4.10.2.1.4. За заштиту кабловских водова користи се сет заштитних функција из тачке 4.10.2.1.3. Правила.

#### 4.10.2.1.5. У случају мешовитих водова (вод који има надзмене и подземене секције)  користи се сет заштитних функција из тачке 4.10.2.1.3. Правила. Потребно је предвидети и систем релејне заштите који ће детектовати квар на подземној секцији.

#### 4.10.2.1.6. За заштиту двофазних водова 110 kV за напајање електровучних подстаница железнице, потребно је предвидети уградњу главне и резервне заштитe. Уређаји главне и резервне заштите су са истим сетом заштитних функција. Неопходне заштитне функције су:

- вишестепена прекострујна заштита;
- вишестепена земљоспојна заштита;
- аутоматско поновно укључење прекидача;
- заштита од преоптерећења;
- заштита од отказа прекидача;
- заштита од несиметрије полова прекидача (уколико није реализована унутрашњом шемом прекидача);
- контрола искључних кругова прекидача (као екстерни уређај за сваки искључни калем);
- функција надзора секундарних кола.

#### 4.10.2.2. Заштита трансформатора

#### 4.10.2.2.1. Избор и концепцију заштита трансформатора у објекту који се прикључује дефинише сам подносилац захтева водећи рачуна да селективно искључује све кварове у зони штићења трансформатора као и спољашње и да планом подешења заштите буде усклађен са системом заштите у преносном систему. Следеће заштите се по правилу користе за заштиту трансформатора:

- диференцијална заштита;
- ограничена земљоспојна заштита;
- бухолц трансформатора;
- бухолц регулационе склопке (код регулационих трансформатора);
- реле натпритиска (rappid pressure rise relays);
- кућишна заштита.

#### 4.10.2.2.2. Изузетно од тачке 4.10.2.2.1. Правила, ОПС дефинише концепцију у следећим случајевима када се на објекат ОПС директно прикључују трансформатори (Поглавље 8, тачка 8.3.2. и2 тада се комплетан систем заштите (главне и резервне заштите) трансформатора смешта у објекат који се прикључује, док се на вишенапонској страни у објекту ОПС, у орман заштите, смешта додатни резервни заштитни уређај. Додатни резервни заштитни уређај има следеће функције:

- вишестепена трофазна прекострујна заштита;
- вишестепена земљоспојна заштита
- функција надзора секундарних кола.

#### 4.10.2.2.3. Зона штићења диференцијане заштите трансформатора у објекту који се прикључује обухвата деоницу од струјних трансформатора у постројењу ОПС до струјних трансформатора на ниженапонској страни трансформатора у објекту. Све секундарне везе сигнализације, команде, као и искључна и укључна кола између објекта које се прикључује и ОПС морају бити галвански одвојени у орману галванског раздвајања – ОГР, који се смешта у објекат ОПС. Аналогна струјна и напонска кола између објекта који се прикључује и ОПС такође пролазе кроз ОГР орман.

#### 4.10.2.2.4. У случају да се на објекат ОПС прикључује кратки вод који се директно везује на трансформатор (без прекидача) у објекту који се прикључује (прикључак блок трансформатора електране), комплетан систем заштите (главне и резервне заштите) трансформатора и вода се смешта у објекат који се прикључује, док се на водном пољу у објекту ОПС, у орман заштите, смешта додатни резервни заштитни уређај. Додатни резервни заштитни уређај има функције наведене у тачки 4.10.2.1.2 Правила.

#### 4.10.2.2.5. Зона штићења диференцијане заштите трансформатора треба да обухвати деоницу од струјних трансформатора у постројењу ОПС (водно поље) до струјних на ниженапонској страни трансформатора у објекту који се прикључује. Све секундарне везе сигнализације, команде, као и искључна и укључна кола између објекта које се прикључује и ОПС морају бити галвански одвојени у орману галванског раздвајања – ОГР, који се смешта у објекат ОПС. Аналогна струјна и напонска кола између објекта који се прикључује и ОПС такође пролазе кроз ОГР орман.

#### 4.10.2.3.Заштита сабирница

#### 4.10.2.3.1. Заштита сабирница  и отказа прекидача се примењује у 400kV и 220kV постројењима са једноструким и вишеструким системима сабирница.

#### 4.10.2.3.2. Заштита сабирница и отказа прекидача се примењује у 110 kV постројењима са једноструким и вишеструким системима сабирница уколико је број поља већи или једнак 6.

#### 4.10.2.3.3. За прикључна разводна постројења производних објеката примењује се заштита сабирница  и отказа прекидача без обзира на број поља.

#### 4.10.2.3.4. Систем заштите сабирница и отказа прекидача треба да поседује следеће карактеристике и функције:

- дистрибуирани систем који се састоји од централне јединице и јединица поља;
- диференцијална заштита сабирница је нискоимпедантног типа и функционише на принципу I Кирхофовог закона за измерене струје по пољима;
- диференцијална заштита сабирница поседује селекцију по зонама, односно појединим системима сабирница, и фазама;
- диференцијална заштита сабирница поседује могућност подешавања додатне карактеристике која је независна од уклопног стања, поседује селекцију по фазама и обухвата комплетан систем сабирница;
- могућност подешавања посебне карактеристике за кварове са земљом;
- диференцијална карактеристика поседује стабилизацију за кварове са великим струјама квара изван штићене зоне и у случају засићења струјних трансформатора;
- очувана функционалност приликом засићења струјних трансформатора;
- кратко време деловања које је мање од 15ms;
- прилагођавање различитих преносних односа СМТ по пољима без употребе струјних међутрансформатора;
- могућност лаког конфигурисања и проширења система уз помоћ одговарајућег софтверског алата;
- селективна блокада рада у случају квара изолатора, квара комуникационе везе са периферном јединицом, периферне јединице, нерегуларног мерења;
- могућност слања сигнала за искључење прекидача у суседној  трансформаторској станици;
- могућност детектовања и искључења квара у спојном пољу између струјног трансформатора и прекидача – квар у мртвој зони;
- могућност детектовања и искључења квара између струјног трансформатора и прекидача у далеководном пољу;
- могућност супервизије уклопног стања расклопне опреме и памћења последњег стања у случају нестанка сигналног једносмерног напона;
- могућност праћења времена потребног за промену уклопног стања расклопне опреме и иницирања аларма у случају нерегуларности;
- могућност ручне блокаде рада функције диференцијалне заштите сабирница (коришћењем преклопке);
- поседује функцију заштите од отказа прекидача.

#### 4.10.2.3.5. Функција заштите од отказа прекидача треба да поседује следеће карактеристике:

- могућност подешавања модалитета рада за свако поље посебно;
- детекција неуспешног отварања прекидача на основу мерења струје кроз прекидач;
- детекција неуспешног отварања прекидача на основу праћења уклопног стања преко сигналних контаката;
- могућност подешавања струјног прага прораде;
- могућност понављања команде за искључење;
- могућност слања сигнала за искључење прекидача у суседној трансформаторској станици;
- могућност скраћења времена деловања услед сигнализираног квара прекидача;
- могућност ручне блокаде рада функције заштите од отказа прекидача (коришћењем преклопке);
- могућност повезивања екстерног уређаја за заштиту од отказа прекидача;
- могућност селективног старта функције за сваку фазу преко бинарних улаза;
- могућност старта функције из суседне трансформаторске останице.

#### 4.10.2.4. Заштита спојног поља

#### 4.10.2.4.1. Уређај заштите спојног поља поседује следеће карактеристике и функције:

- вишестепена трофазна прекострујна заштита;
- вишестепена земљоспојна заштита;
- заштита од преоптерећења са могућношћу екстерне блокаде (коришћењем преклопке);
- заштита од прекида проводника, односно заштита од трајног несиметричног оптерећења;
- заштита од укључења на квар;
- функција надзора секундарних кола.

#### 4.10.3. План подешења заштита

#### 4.10.3.1. Подносиоци захтева захтевају од ОПС план подешења заштита за елементе ЕЕС у свом објекту који задовољавају критеријуме прве, друге и треће групе Категоризације најмање 30 дана пре привременог прикључења објекта (или дела објекта). ОПС доставља овај план подносиоцу захтева у року од 15 дана од пријемa комплетног захтева.

#### 4.10.3.2. Подносилац захтева доставља ОПС план подешења заштита за елементе ЕЕС у свом објекту који задовољавају критеријуме четврте групе Категоризације, а који су директно галвански у вези са елементима који задовољавају критеријуме прве, друге или треће групе Категоризације најмање 15 дана пре пуштања објекта (или дела објекта) у погон.

#### 4.10.3.3. План подешења заштитних уређаја се израђује  за нормално уклопно стање,  при чему се врши провера подешења са испадом елемената преносног система са највећим уделом у струји кратког споја.

#### 4.10.3.4. Подносилац захтева примењује параметре из плана подешења заштите у своје заштитне уређаје и о томе одмах извештава ОПС.

#### 4.10.3.5. Времена искључења кварова и функција аутоматско поновно укључења изводи се у складу са правилима којима се уређује рад преносног система.

#### 4.10.4. Подфреквентна и надфреквентна заштита

#### 4.10.4.1. У циљу испуњења захтева у вези Плана подфреквентне заштите као део Плана одбране преносног система, у објекте крајњег купца, складишта електричне енергије, диструбутивног система и затвореног дистрибутивног система уграђују се подфреквентне заштите следећих карактеристика:

- опсег подешења фреквенције: 47-50 Hz, у корацима од 0,005 Hz;
- подешење време реаговања: 0-150 ms;
- могућност напонског блокирања за напон у опсегу 30-90% номиналног напона;
- могућност детекције смера тока активне снаге, изузев за изводе, где се активна енергија током читаве године или инјектира или преузима; и
- да има број степени реаговања дефинисан Планом подфреквентне заштите.

#### 4.10.4.2. У циљу испуњења захтева у вези Плана надфреквентне заштите као део Плана одбране преносног система, у објекте производних модула и складишта електричне енергије уграђују се надфреквентне заштите

следећих карактеристика:

- опсег подешења фреквенције: 50.2-51.5 Hz, у корацима од 0,005 Hz;
- подешење време реаговања: 0-150 ms.

## 5. ДОДАТНИ ТЕХНИЧКИ захтеви ЗА ПРОИЗВОДНЕ МОДУЛЕ и складишта

### 5.1. УВОД

#### 5.1.1. Додатни технички услови за прикључење производних модула и складишта електричне енергије прописују се због њихових специфичних перформанси и улога у односу на постојеће објекте у преносном систему, посебно са становишта могућности обезбеђивања помоћних и системских услуга и успостављања преносног система након распада.

#### 5.1.2. Додатни технички услови за производне модуле и складишта електричне енергије треба да буду испуњени у процесу прикључења и током целог експлоатационог периода објекта.

#### 5.1.3. Складишта електричне енергије могу бити синхрони и асинхрони модули за складиштење електричне енергије. У случају преузимања електричне енергије из преносног система складишта електричне енергије третирају се као постројење купца или купца са управљивом потрошњом. У том режиму рада складиште треба да испуни све услове дефинисане у поглављу 4. Правила.

#### 5.1.4. У случају испоруке електричне енергије у преносни систем синхрони модули за складиштење електричне енергије третирају се као синхрони производни модули, док се асинхрони модули за складиштење електричне енергије третирају као модули електроенергетског парка. У том режиму рада, складишта треба да испуне техничке услове прописане следећим деловима. Правила:

- одељак 5.3. (синхронизација на преносну мрежу);
- одељак 5.4. (размена података у реалном времену и података за планирање рада преносног система);
- одељак 5.5. (активнa снагa производног модула);
- тачка 5.6.1. (регулација за одржање фреквенције);
- тачке 5.6.2.3. и 5.6.2.4. (аутоматска регулација за поновно успостављање фреквенције);
- тачка 5.6.3.3. (мануелна регулација за поновно успостављање фреквенције);
- тачка 5.6.4. (регулација при високој фреквенцији);
- тачка 5.6.5. (регулација при ниској фреквенцији);
- одељак 5.7. (регулација напона);
- тачка 5.8.1. (искључење због одступања фреквенције) и
- тачка 5.8.2. (искључење због одступања напона).

#### 5.1.5. Реверзибилне хидроелектране треба да испуне техничке услове за синхроне производне модуле прописане поглављем 5. Правила и услове прописане поглављем 4. Правила

#### 5.1.6. Производни модул типа А, Б, Ц или Д који се прикључује на унутрашње инсталације објекта треба да задовољи техничке услове дефинисане Правилима који се односе на тај тип производног модула.

### 5.2. НАПАЈАЊЕ СОПСТВЕНЕ ПОТРОШЊЕ ПРИКЉУЧНО-РАЗВОДНОГ ПОСТРОЈЕЊА

#### 5.2.1. ОПС по правилу захтева обезбеђење основног и резервног правца напајања сопствене потрошње објекта преносног система (прикључно-разводног постројења) из дистрибутивног, односно затвореног дистрибутивног система.

#### 5.2.2. ОПС може захтевати од произвођача електричне енергије обезбеђење резервног правца напајања сопствене потрошње објекта преносног система (прикључно-разводног постројења) из  производног модула или преко напонских трансформатора велике снаге (за 110 kV напонски ниво), у случају да је технички или економски неоправдано да се овај правац обезбеди из дистрибутивног, односно затвореног дистрибутивног система.

### 5.3. СИНХРОНИЗАЦИЈА НА ПРЕНОСНУ МРЕЖУ

#### 5.3.1. Уређаји за синхронизацију треба да обезбеде синхронизацију синхроног производног модула на преносну мрежу за следеће услове погона:

- покретање синхроног производног модула у нормалном раду;
- поновну синхронизацију након испада генератора са преносне мреже на сопствену потрошњу;
- везивање на систем сабирница без напона у циљу стављања тих сабирница под напон (само за хидроелектране).

#### 5.3.2. Производни модул мора бити оспособљен да се синхронизује на преносни систем када је напон у тачки прикључења у границама трајно дозвољених вредности, а фреквенција у опсегу 47,5-51,5 Hz.

#### 5.3.3. Синхрони производни модул се синхронизује на преносну мрежу ако су испуњени следећи услови:

- разлика фреквенција f је мања од 0,1 Hz;
- напонска разлика U је мања од 10% називног напона;
- угаона разлика  је мања од 10.

#### 5.3.4. Производни модул се опрема тако да буде оспособљен за поновно укључење након искључења. Уколико је фреквенција мреже у опсегу 50 ± 0,1 Hz, а напон мреже у опсегу  ± 10%, уважавајући минимални период од 60 секунди у којем су наведени услови остварени, дозвољава се прикључење модула енергетског парка на мрежу. Максимални градијент у случају поновног повезивања након изненадног искључења услед квара у преносној мрежи износи 10% Pmax /min.

#### 5.3.5. Аутоматско поновно укључење производног модула се не дозвољава, осим ако се другачије не уреди уговором о експлоатацији (предмет договора са надлежним оператором система у складу са одобрењем и дефинисаним условима постављеним од стране надлежног оператора система).

### 5.4. РАЗМЕНА ПОДАТАКА У РЕАЛНОМ ВРЕМЕНУ И ПОДАТАКА ЗА ПЛАНИРАЊЕ РАДА ПРЕНОСНОГ СИСТЕМА

#### 5.4.1. Производни модул се опрема тако да се техничком систему управљања ОПС достављају подаци у реалном времену наведени у Прилогу В.

#### 5.4.2. Производни модул за потребе рада у резерве за одржање фреквенције, опрема се тако да се, техничком систему ОПС, доставља сигнал статуса учествовања у раду регулације за одржање фреквенције (укључен, искључен), као и вредност базне снаге.

#### 5.4.3. За потребе рада у аутоматској регулацији за поновно успостављање фреквенције, објекат који се прикључује се опрема тако да се техничком систему ОПС достављају следећи допунски подаци:

- максимална и минимална снага регулационог опсега када производни модул ради у аутоматској регулацији за поновно успостављање фреквенције;
- задати износ промене снаге по импулсу аутоматске регулације за поновно успостављање фреквенције;
- базна снага производног модула;
- статус учествовања производног модула у раду аутоматске регулације за поновно успостављање фреквенције (укључен, искључен);
- минимално време између два импулса;
- вредност одзива у снази производног модула на импулс навише/наниже;
- подаци неопходни за обрачун учешћа производног модула у раду аутоматске регулације за поновно успостављање фреквенције.

#### 5.4.4. Производни модул за потребе рада у аутоматској регулацији за поновно успостављање фреквенције, се опрема тако да од ОПС прима следеће податке у реалном времену:

- статус регулације (укључена/искључена),
- тренутни захтев снаге аутоматске регулације за поновно успостављање фреквенције (у облику регулационог импулса или поставне вредности);
- уклопно стање расклопне опреме у објекту преносног система на који је прикључен производни модул;
- тренутне вредности напона, фреквенције, токова активних и реактивних снага у објекту преносног система на који је прикључен производни модул.

#### 5.4.5. Производни модули се опремају тако да могу да приме од техничког система управљања ОПС задату вредност за производњу активне снаге и регулацију напона (поставна вредност напона, односно реактивне снаге, односно фактора снаге).

#### 5.4.6. Комуникација између управљачког система ветроелектране односно соларне електране и појединачних ветрогенератора односно инверторских јединица треба бити пројектована и изведена да се без кашњења омогућава извођење свих наложених промена од стране ОПС.

#### 5.4.7. За потребе преноса података у реалном времену, из објекта за производњу који се прикључује на унутрашње инсталације објекта купца, до надређених центара управљања ОПС, треба обезбедити преносни телекомуникациони пут и предвидети одговарајућу телекомуникациону опрему у објекту купца, која мора бити компатибилна са постојећим телекомуникационим системом ОПС.

#### 5.4.8. ОПС мора имати техничку могућност даљинског смањења активне снаге, односно искључења модула енергетског парка.

#### 5.4.9. ОПС дефинише формат и начин доставе неопходних података за израду планова рада преносног система у складу са правилима којима се уређује рад преносног система и правилима интерконекције.

#### 5.4.10. Производни модули морају бити технички оспособљени за достављање података из тачке 5.4.9.

### 5.5. АКТИВНA СНАГА ПРОИЗВОДНОГ МОДУЛА

#### 5.5.1. При вредностима фреквенције у преносној мрежи мањим од 49 Hz, уколико докаже да постоје техничка ограничења за задржавање снаге услед пада фреквенције, производни модул може смањити генерисану активну снагу у износу који није већи од:

ΔР = 0,02Pn·Δf /Hz

где су:

ΔР – умањење генерисања активне снаге;

Δf – апсолутно одступање фреквенције од називне вредности;

Pn – назначена активна снага генератора при фреквенцији од 50 Hz.

Наведено смањење предате активне снаге се не односи на утицај дејства регулације за одржање фреквенције или аутоматске регулације за поновно успостављање фреквенције.

#### 5.5.2. Након 30 секунди од поремећаја, уколико је фреквенција испод 49.5 Hz, дозвољено је смањење активне снаге у износу од 10% Pn по 1 Hz пада фреквенције.

#### 5.5.3. Модули енергетског парка се опремају тако да имају могућност снижења активне снаге у износу од најмање 25% укупне инсталисане снаге у минуту.

#### 5.5.4. Модул енергетског парка се опрема тако да у месту прикључења има реализовано ограничење активне снаге коју инјектира у мрежу тако да она не прелази вредност одобрене снаге.

### 5.6. РЕГУЛАЦИЈА ФРЕКВЕНЦИЈЕ И СНАГЕ РАЗМЕНЕ

#### 5.6.1. Регулација за одржање фреквенције

#### 5.6.1.1. Сваки производни модул се оспособљава за извођење регулације за одржање фреквенције, изузев оних који имају могућност комбиноване производње топлотне и електричне енергије и који имају следеће карактеристике:

- примарна сврха је производња топлотне енергије;
- произведена топлотна и електрична енергија су зависне једна од друге, где свака промена производње топлотне енергије утиче на произведену електричну енергију и обрнуто.

#### 5.6.1.2. Производни модул се опрема за извођење регулације за одржање фреквенције тако да:

- опсег регулације за одржање фреквенције износи минимално ± 2%Pn за синхроне производне модуле термоелектрана и  ± 10%Praspoloživo за модуле енергетског парка и синхроне производне модуле хидроелектрана
- статизам регулације за одржање фреквенције је подесив у опсегу 2-12%;
- за остале величине усвајају се следеће вредности:
- време активирања регулације за одржање фреквенције: до 2 s након поремећаја за почетак активирања регулације за одржање фреквенције, највише 15 s након поремећаја за активирање регулације за одржање фреквенције која захтева ангажовање снаге до 50% од пуног опсега регулације за одржање фреквенције, а за поремећаје које захтевају ангажовање регулације за одржање фреквенције у опсегу од 50% до 100% пуног опсега регулације за одржање фреквенције, временски лимит за реаговање се одређује линеарно од 15 ѕ до 30 ѕ;
- оперативна искористивост: резерва за одржање фреквенције се у потпуности активира за одступање фреквенције од квазистационарног стања од  200 mHz;
- трајање испоруке резерве за одржање фреквенције је минимално 30 min, уз уважавање расположивости примарног ресурса код модула енергетског парка;
- неосетљивост регулатора је мања од  10 mHz;
- тачност мерења фреквенције je боља или једнака 10 mHz;
- мртва зона регулације за одржање фреквенције je подесива у опсегу од 0 до  500  mHz;
- за синхроне производне модуле мерни циклус брзине обртања генератора за регулацију за одржање фреквенције не сме бити дужи од 0,1 s;
- мерни циклус за праћење би требало да буде 1 s (препоручује се), а може највише износити до 2 s.

ОПС за сваки производни модул одређује вредност статизма и мртве зоне регулације за одржање фреквенције.

#### 5.6.1.3. У случају скоковите промене фреквенције, синхрони производни модул, oдносно модул енергетског парка, је способан да активира пун одзив активне снаге регулације при високој и ниској фреквенцији, при чему карактеристика промене активне снаге треба да буде изнад линије са слике 5.1, при чему се k рачуна према следећој формули:

k[r.j.] = |Pt - Ptm| / Pn , при чему је:

Pt – тренутна вредност активне снаге синхроног производног модула, односно модула енергетског парка;

Ptm – технички минимум активне снаге синхроног производног модула, односно модула енергетског парка;

Pn – назначена активна снага синхроног производног модула, односно модула енергетског парка.

Уколико је прорачуната вредност k по формули већа од 0,1, за вредност k се усваја 0,1.

Тренутак појаве скоковите промене фреквенције  у тренутку t=0

k (r.j)

30

t (s)

0,1

0

2

Слика 5.1. Гранична карактеристика за активирање пуног одзива активне снаге при одступању фреквенције

#### 5.6.2. Аутоматска регулација за поновно успостављање фреквенције

#### 5.6.2.1. Све хидрогенераторске јединице се опремају тако да имају могућност рада у аутоматској регулацији за поновно успостављање фреквенције, при чему се обезбеђује регулациони опсег у износу од најмање 0,3Pn.

#### 5.6.2.2. Све турбогенераторске јединице, изузев оних које имају могућност комбиноване производње топлотне и електричне енергије према тачки 5.6.1.1. се опремају тако да имају могућност рада  у аутоматској регулацији за поновно успостављање фреквенције, при чему се обезбеђује регулациони опсег у следећем износу:

- за турбогенераторске јединице где је погонско гориво угаљ: регулациони опсег је већи од 0,15Pn;
- за турбогенераторске јединице где је погонско гориво гас или мазут: регулациони опсег је већи од 0,25Pn.

#### 5.6.2.3. Током рада у аутоматској регулацији за поновно успостављање фреквенције, синхрони производни модули имају могућност промене активне снаге у износу од минимално:

- 2% Pn у минуту за турбогенераторске јединице где је погонско гориво угаљ;
- 10% Pn у минуту за турбогенераторске јединице где је погонско гориво гас;
- 20% Pn у минуту за хидрогенераторске јединице;

за цео опсег снага између техничког минимума и назначене снаге, као и стабилну излазну вредност активне снаге током ових промена.

#### 5.6.2.4. Модул енергетског парка се опрема тако да има могућност рада у аутоматској регулацији за поновно успостављање фреквенције под следећим условима:

- производни модул је расположив за аутоматску регулацију за поновно успостављање фреквенције ако расположива снага већа од 10% номиналне снаге
- регулациони опсег у оба смера износи најмање 20% расположиве снаге;
- брзина одзива је најмање 25% инсталисане снаге у минуту;
- грешка одзива модула на задату снагу у аутоматској регулацији за поновно успостављање фреквенцијеје највише 5%.

#### 5.6.2.5. Сваки асинхрони модул за складиштење електричне енергије се опрема тако да има могућност рада у аутоматској регулацији за поновно успостављање фреквенције под следећим условима:

- регулациони опсег у режиму генерисања је Pn, а у режиму потрошње -Pn;
- брзина одзива је најмање 25% инсталисане снаге у минуту;
- грешка одзива модула на задату снагу је највише 5%.

#### 5.6.3. Мануелна регулација за поновно успостављање фреквенције

#### 5.6.3.1. Свака хидрогенераторска јединица се опрема како би имала време синхронизације на преносну мрежу мање од 15 минута.

#### 5.6.3.2. Сви мотори у пумпним постројењима, односно хидрогенераторским јединицама са могућношћу реверзибилног рада, се опремају како би имали време синхронизације на преносну мрежу мање од 15 минута.

#### 5.6.3.3. Сваки производни модул се опрема како би имао способност рада са сниженом производњом активне снаге. Минимални износ производње за који се гарантује стабилан рад генератора, тзв. технички минимум задовољава следеће вредности:

- за хидрогенераторске јединице: Pmin ≤ 0,45Pn;
- за турбогенераторе где је погонско гориво угаљ: Pmin ≤ 0,7Pn;
- за турбогенераторе где је погонско гориво гас или мазут: Pmin ≤ 0,4Pn;
- за турбогенераторе са комбинованим циклусом: за гасну турбину
Pmin ≤ 0,4Pn, а за парну турбину Pmin ≤ 0,8Pn;
- за остале врсте генератора: Pmin ≤ 0,8Pn.

#### 5.6.3.4. Свака ветроелектрана и соларна електрана се опрема тако да задовољава услов да технички минимум Pmin износи највише 20% расположиве снаге када је расположива снага већа од 0,2Pn.

#### 5.6.4. Регулација при високој фреквенцији

#### 5.6.4.1. Синхрони производни модул, oдносно модул енергетског парка, се опрема да буде способан на смањење активне снаге у случају појаве високих фреквенција у складу са статизмом дефинисаним следећом формулом:

s[%] = (100∙(|Δf| - |Δfp)|∙Pn) / (50 Hz ∙|ΔP **|** ), при чему је:

s – статизам;

Δf – одступање фреквенције;

Δfp – праг одступања фреквенције за активацију регулације при високој, односно ниској фреквенцији;

ΔP – износ промене активне снаге;

Pn – назначена активна снага синхроног производног модула, односно тренутна активна снага на месту примопредаје за модуле енергетског парка.

Графички приказ наведене формуле дат је на слици 5.2.

ΔP/Рn (r.j.)

Δf(Hz)/50Hz

|Δf|/Δfp

k Umin

Слика 5.2. Смањење активне снаге у случају појаве високих фреквенција

#### 5.6.4.2. Производни модул се опрема тако да се статизам и праг одступања фреквенције за активацију умањења активне снаге може подесити у опсегу 2% – 12%, односно
50,2 Hz – 50,5 Hz у складу са правилима којима се уређује рад интерконекције. ОПС одређује вредност статизма на коју се подешава и праг одступања фреквенције,  а ова вредност се може преподешавати током времена.

#### 5.6.4.3. Произвођач обезбеђује стабилан одзив регулације при високој фреквенцији до техничког минимума производног модула. За време деловања ове регулације, производни модул се не одазива на регулацију за одржање фреквенције и аутоматску регулацију за поновно успостављање фреквенције.

#### 5.6.4.4. Произвођач обавештава ОПС о брзини одзива регулације при високој фреквенцији. Уколико је овај одзив спорији од 2 секунде, произвођач доставља техничке доказе о немогућности бржег одзива ОПС.

#### 5.6.4.5. Складишта електричне енергије, опремају се тако да аутоматски могу променити режим рада. Уколико у тренутку пораста фреквенције раде у режиму генерисања електричне енергије у систем, аутоматски се пребацују у режим складиштења електричне енергије из система. Уколико стање напуњености складишта не дозвољава промену режима рада, складиште се аутоматски искључује са мреже.

#### 5.6.4.6. ОПС дефинише вредност фреквенције при којој се аутоматски мења режим рада складишта електричне енергије, као и задато време за ову операцију у складу са правилима којима се уређује рад интерконекције. Конкретне вредности, ОПС у сарадњи са подносиоцем захтева имплементира у План надфреквентне заштите у складу са правилима којима се уређује рад преносног система.

#### 5.6.5. Регулација при ниској фреквенцији

#### 5.6.5.1. Синхрони производни модул, oдносно модул енергетског парка, се опрема да буде способан на повећање активне снаге у случају појаве ниске фреквенције у складу са статизмом дефинисаним формулом из тачке 5.6.4.1. што је приказано на слици 5.3.

ΔP/Рn (r.j.)

Δf(Hz)/50Hz

- |Δf|/Δfp

k Umin

Слика 5.3. Повећање активне снаге у случају појаве ниских фреквенција

#### 5.6.5.2. Производни модул се опрема тако да се статизам и праг одступања фреквенције за активацију повећања активне снаге може подесити у опсегу 2% – 12%, односно
49,8 Hz – 49,5 Hz у складу са правилима којима се уређује рад интерконекције. ОПС одређује вредност статизма на коју се подешава и праг одсупања фреквенције, а ова вредност се може преподешавати током времена.

#### 5.6.5.3. Произвођач обезбеђује стабилан одзив регулације при ниској фреквенцији до техничког максимума производног модула. За време деловање ове регулације, производни модул се не одазива на регулацију за одржање фреквенције и аутоматску регулацију за поновно успостављање фреквенције.

#### 5.6.5.4. Произвођач обавештава ОПС о брзини одзива регулације при ниској фреквенцији. Уколико је овај одзив спорији од 2 секунде, произвођач доставља техничке доказе о немогућности бржег одзива ОПС.

#### 5.6.5.5. У случају да је фреквенција испод 49 Hz умањење активне снаге може да износи максимално 2% максималне снаге на 50 Hz по 1 Hz пропада фреквенције.

#### 5.6.5.6. Складишта електричне енергије се опремају тако да аутоматски могу променити режим рада. Уколико у тренутку пада фреквенције раде у режиму складиштења електричне енергије из система, oна се аутоматски пребацују у режим генерисања електричне енергије у систем. Уколико стање напуњености складишта не дозвољава промену режима рада, складиште се аутоматски искључује са мреже.

#### 5.6.5.7. ОПС дефинише вредност фреквенције при којој се аутоматски мења режим рада складишта електричне енергије, као и задато време за ову операцију у складу са правилима којима се уређује рад интерконекције. Конкретне вредности ОПС у сарадњи са подносиоцем захтева имплементира у План подфреквентне заштите у складу са правилима којима се уређује рад преносног система.

### 5.7. РЕГУЛАЦИЈА НАПОНА

#### 5.7.1. Синхрони производни модул, се опрема како би био оспособљен да врши регулацију напона унутар означене области:

- на слици 5.4, ако је прикључен на напонски ниво 400 kV;
- на слици 5.5, ако је прикључен на напонски ниво 220 kV или 110 kV;

и то трајно за напон у нормалним условима рада у преносној мрежи, односно привремено када je напон ван ових опсега у складу са тачкoм 5.8.2.1, при чему је UM  напон у преносној мрежи у месту прикључења, а Q/Pmax однос реактивне и максималне активне снаге у месту прикључења (што је максимална активна снага коју производни модул може трајно произвести, умањена за сву активну снагу која се не предаје у преносни систем, или како је договорено између оператора преносног система и произвођача).

![Image](image_000000_8c81dbad4cb216256bd3a68d3b47788e5248453534f11cdd9a8e85fc75f9258d.png)

Слика 5.4. Синхрони производни модул – захтев за напонско-реактивне могућности за напонски ниво 400 kV

![Image](image_000001_4727c4c48caff0d8518bb8008488fdbc7db319b11f0f6c8b3c8c4475af9c38e0.png)

Слика 5.5. Синхрони производни модул – захтев за напонско-реактивне могућности за напонски нивоe 220 kV и 110 kV

#### 5.7.2. Модул енергетског парка се опрема како би био оспособљен да врши регулацију напона унутар означене области на сликама 5.6. и 5.7. (UM и Q/Pmax имају исто значење као у тачки 5.7.1.).

![Image](image_000002_274e125a04c9c99e385aa800c61dc8937f5a15021b6f0202f868daab8b26cd71.png)

Слика 5.6. Eнергетски паркови – захтев за напонско-реактивне могућности за напонски ниво 400 kV

![Image](image_000003_040f649a5cafa9f7139ffa0bded9d73168b88fdd92f3f85aa744a648aa57d153.png)

Слика 5.7. Eнергетски паркови – захтев за напонско-реактивне могућности за напонске нивоe 220 kV и 110 kV

#### 5.7.3. Модул енергетског парка се опрема како би био оспособљен да предаје, односно преузима реактивну снагу у режимима у којима не производи активну снагу.

#### 5.7.4. Модул енергетског парка се опрема како би био оспособљен да предаје, односно преузима реактивну снагу унутар означене области на слици 5.8. (где је P тренутна активна снага модула енергетског парка, док Q/Pmax има исто значење као у тачки 5.7.1.).

![Image](image_000004_d2c130367b43c1f115a688b43d0c46cb1b0f425662d2cb9e5c9ee7585e3938c1.png)

Слика 5.8. Захтев за предају, односно преузимање реактивне снаге у пуном опсегу генерисања активне снаге за  модул енергетског парка

#### 5.7.6. У случају да се повећање капацитета за преузимање и производњу реактивне снаге енергетског парка остварује кроз повећање укупне инсталисане снаге инвертора, инвертори морају бити лимитирани по активној снази тако да укупна максимална активна снага инвертора не буде већа од вредности која је дефинисана у Студији прикључења.

5.7.7. Коефицијент статизма регулације напона у месту прикључења производног модула на преносну мрежу, који се рачуна као  $(\frac{ \Delta U_{m}}{U_{n}})/(\frac{ \Delta Q_{m}}{Q_{gn}})$ , и мора бити подесив у опсегу од -1,5% до -6%, при чему је:

Um – промена напона преносне мреже у месту прикључења производног модула на преносну мрежу;

Qm – промена реактивне снаге коју производни модул предаје преносној мрежи;

Qgn – вредност назначене реактивне снаге производног модула;

Un – називни напон преносне мреже на коју је прикључен производни модул.

#### 5.7.8. Брзина реаговања унутар погонског дијаграма односно достизање задате вредности реактивне снаге модула енергетског парка мора да задовољава достизање 90% задате вредности реактивне снаге за највише 5 секунди и достизање стационарног стања са 100% задате вредности реактивне снаге за 60 секунди, уз толеранцију од 5% Qmax.

#### 5.7.9. У случају великих поремећаја у мрежи (кварова), синхрони производни модул се опрема како би имао могућност повећања побудног напона до максималне вредности побудног напона, како је дефинисано у SRPS EN 60034-16-1:2012. Време пораста напона побуде не сме бити дуже од 100 ms (у складу са IEEE Std. 421.2-1990) и траје најдуже10 s од почетка пропада напона.

#### 5.7.10. Производни модул односно складиште електричне енергије, опрема се тако да има два режима регулације напона: на самом објекту (ручно и аутоматски) и аутоматски из центра управљања ОПС, те да има могућност промене режима регулације на захтев ОПС. Уколико објекат има више производних модула односно складишта електричне енергије, опрема се тако да може вршити групну регулацију напона.

#### 5.7.11. Трансформатори преко којих производни модул предаје или преузима електричну енергију из преносног система морају бити димензионисани тако да могу да трајно пренесу привидну снагу објекта при максималној активној снази и фактору снаге 0,95 (индуктивно и капацитивно) у месту прикључења, када су сви у погону.

#### 5.7.12. Блок-трансформатор не сме бити ограничавајући фактор за испуњење захтева за напонско-реактивне могућности регулације.

### 5.8. ИСКЉУЧЕЊЕ ПРОИЗВОДНОГ МОДУЛА СА ПРЕНОСНЕ МРЕЖЕ

#### 5.8.1. Искључење генератора због одступања фреквенције

#### 5.8.1.1. Реверзибилна хидрогенераторска јединица, односно пумпна јединица чија је назначена снага већа од 100 МW се опрема да има могућност тренутног искључења са преносне мреже у пумпном режиму рада за опсег фреквенције 49 Hz – 49,8 Hz.

#### 5.8.1.2. Производни модул се опрема тако да остане у погону без испада са преносне мреже за брзину промене фреквенције у износу од највише ±2 Hz/s. За брзине промене фреквенције веће од ±2 Hz/s дозвољава се испад производног модула са мреже након 1,25 s.

#### 5.8.2. Искључење генератора због одступања напона

#### 5.8.2.1. Производни модул се опрема да остане у погону без испада са преносне мреже у трајању које зависи од вредности напона у тачки прикључења на преносну мрежу U, а према следећим условима:

- за места прикључења на 400 kV:
- за интервал 85%Unom ≤ U &lt; 90%Unom најмање 60 минута;
- за интервал 90%Unom ≤ U ≤ 105%Unom трајно;
- за интервал 105%Unom &lt; U ≤ 110%Unom најмање 60 минута;
- за места прикључења на 110 kV и 220 kV:
- за интервал 85%Unom ≤ U &lt; 90%Unom најмање 60 минута;
- за интервал 90%Unom ≤ U ≤ 111,8%Unom трајно;
- за интервал 111,8%Unom &lt; U ≤ 115%Unom најмање 60 минута.

#### 5.8.2.2. При квазистационарном стању, када је напон у месту прикључења изван вредности наведених у тачки 5.8.2.1, у трајању дужем од дефинисаних времена у тачки 5.8.2.1. производни модул се може искључити са мреже дејством аутоматских уређаја.

#### 5.8.2.3. Производни модул се опрема тако да у случају симултаног повећања напона и пада фреквенције или у случају симултаног снижења напона и пораста фреквенције има реализовану напонско-фреквентну (V/Hz) заштиту:

- са једним степеном, који се подешава на 110% назначеног U/f односа, која алармира и шаље налог за искључење са временом деловања од 4,0-6,0 s; или
- са два степена, при чему први степен, подешен на 110% назначеног U/f односа, алармира и шаље налог за искључење са временом деловања од 45,0-60,0s, док други степен, подешен на 118-120% назначеног U/f односа, алармира и шаље налог за искључење са временом деловања од 2,0-6,0s.

#### 5.8.2.4. У случају пропада напона у преносној мрежи услед појаве симетричних и несиметричних кварова, синхрони производни модул, остаје у погону без испада са преносне мреже за област изнад линије на слици 5.9. Umin je минимални радни напон за који овај синхрони производни модул остаје у погону трајно без испада са преносне мреже у складу са тачком 5.8.2.1.

појава кратког споја

напон пре квара

U (r.j.)

1,5

t (s)

Umin

0

0,15

0,35

0,5

0,25

Слика 5.9. Синхрони производни модули – захтев за пролазак кроз квар (пропад напона)

#### 5.8.2.5. У случају пропада напона у преносној мрежи услед појаве симетричних и несиметричних кварова, модул енергетског парка, односно постројење за складиштење електричне енергије остаје у погону без испада са преносне мреже за област изнад линије на слици 5.10. Umin износи 0.85 r.j.

<!-- image -->

Слика 5.10. Енергетски паркови – захтев за пролазак кроз квар (пропад напона)

#### 5.8.2.6. У току трајања квара, производни модул мора да генерише максималну реактивну снагу у складу са својим погонским дијаграмом.

#### 5.8.2.7. Након поремећаја, почетак повратка активне снаге, минимални градијент и дозвољено време достизања вредности активне снаге пре квара се дефинишу сходно типу објекта и месту прикључења. Вредност активне снаге након квара достиже минимум 90% вредности активне снаге пре квара.

### 5.9. ПОНАШАЊЕ ПРОИЗВОДНОГ МОДУЛА ЗА СЛУЧАЈ ПОРЕМЕЋАЈА

#### 5.9.1. Стабилност угла ротора при појави кратких спојева у преносној мрежи

#### 5.9.1.1. OПС усаглашава критеријум детекције губитка угаоне стабилности или губитка управљања за сваки производни модул посебно.

#### 5.9.2. Стабилност угла ротора услед малих поремећаја

#### 5.9.2.1. Појава осцилација токова активних снага у преносној мрежи не сме довести до искључења синхроног производног модула са мреже дејством заштитних уређаја, нити до смањења генерисања активне снаге.

#### 5.9.2.2. Турбинско-генераторски уређај за аутоматску регулацију за поновно успостављање фреквенцијене сме се одазивати на појаве осцилације снаге у мрежи.

#### 5.9.2.3. Праг детекције слабо пригушених осцилација ниске учестаности оператор преносног система усаглашава са подносиоцем захтева за сваки производни модул посебно. У објекту подносиоца захтева мора да постоји синхрофазорски мерни уређај, прикључен на комуникациони систем оператора система.

#### 5.9.3. Испад синхроног производног модула на сопствену потрошњу

#### 5.9.3.1. Турбогенераторска јединица чија је назначена снага већа од 250 MW се опрема тако да буде способна да у случају одступања фреквенције, односно напона, а под условима дефинисаним у одељку 5.8. Правила:

- пређе на острвски рад напајајући само сопствену потрошњу, или
- да се у року од 15 минута након испада узрокованим наведеним одступањем напона или фреквенције поново веже на мрежу.

#### 5.9.3.2. Способност преласка синхроног производног модула из тачке 5.9.3.1. на напајање сопствене потрошње гарантује се и за случај осталих поремећаја у преносном систему, а у складу са шемом деловања заштите.

#### 5.9.3.3. Након што дође до преласка на рад на сопствену потрошњу, неопходно је да турбогенераторска јединица је способна да ради у том режиму бар 60 минута.

#### 5.9.3.4. Хидрогенераторска јединица, без обзира на инсталисану снагу, неопходно је да испуњава услове који су тачкама 5.9.3.1. – 5.9.3.3. прописани за турбогенераторске јединице.

#### 5.9.4. Способност безнапонског покретања хидрогенераторске јединице

#### 5.9.4.1. Хидрогенераторска јединица се опрема тако да има способност безнапонског покретања за потребе успостављања преносног система након делимичног или потпуног распада.

#### 5.9.4.2. Рад хидрогенераторске јединице у поступку безнапонског покретања до прикључења потрошње се гарантује у времену од најмање 15 минута.

#### 5.9.5. Способност острвског рада хидрогенераторске јединице

#### 5.9.5.1. Хидрогенераторска јединица се опрема тако да има способност острвског рада за потребе успостављања преносног система након делимичног или потпуног распада.

#### 5.9.5.2. Хидрогенераторска јединица се опрема тако да се синхронизује на део преносног система у острвском раду чија је снага већа од снаге сопствене потрошње синхроног производног модула који се синхронизује, а мања од назначене снаге овог синхроног производног модула. Острвски рад се гарантује у трајању од најмање 6 сати.

#### 5.9.5.3. Уколико хидроелектрана ради у острвском раду, она се опрема да има способност нагле промене производње до износа од 10% назначене снаге синхроних производних модула које су у том тренутку у погону.

### 5.10. СТАБИЛНОСТ

#### 5.10.1. Турбогенераторска јединица назначене снаге веће од 200 MW, односно хидрогенераторска јединица назначене снаге веће од 100 MW, се опрема уређајем за стабилизацију ЕЕС.

#### 5.10.2. ОПС одређује подешења уређаја за стабилизацију ЕЕС, водећи рачуна о следећем:

- да уређај не реагује на неосцилаторне промене;
- да излазни сигнал из уређаја за стабилизацију ЕЕС не пређе опсег од ±10% улазног сигнала напонског регулатора;
- да се не изазову торзионе осцилације на другим синхроним производним модулима.

#### 5.10.3. Модули енергетског парка морају да пруже вештачку инерцију у складу са својим техничким карактеристикама.

## 6. МЕРЕЊЕ ЕЛЕКТРИЧНЕ ЕНЕРГИЈЕ

### 6.1. УВОД

Овим поглављем се ближе уређују:

- положај мерног места на преносном систему са потребном мерном опремом;
- положај мерног места сопствене потрошње у прикључно-разводном постројењу изузев мерних места сопствене потрошње за које је надлежан ОДС, односно оператор затвореног дистрибутивног система
- критеријуми за избор класе тачности мерног уређаја и карактеристика пратећих уређаја и опреме у зависности од положаја мерног места у систему и врсте корисника система; и
- начин комуникације мерних уређаја са централизованим системом за мерење електричне енергије.

### 6.2. ПОЛОЖАЈ МЕРНОГ МЕСТА

#### 6.2.1. Мерно место се налази на месту примопредаје електричне енергије.

#### 6.2.2. Мерно место се поред места из тачке 6.2.1. овог поглавља може налазити и на другом месту:

- за објекте који се прикључују на преносни систем и део дистрибутивног система којим управља ОПС мерно место се може налазити у објекту корисника преносног система;
- код објекта за производњу електричне енергије који се састоји од више типова производних модула, мерно место се налази на унутрашњим инсталацијама у објекту произвођача и мери укупну произведену електричну енергију из сваког типа производног модула;
- код објекта купца електричне енергије где постоји производња електричне енергије, из једног или више типова производних модула, прикључена на унутрашње инсталације, мерно место се налази на унутрашњим инсталацијама у објекту купца и мери произведену електричну енергију из сваког типа производног модула;
- код објекта који на својим унутрашњим инсталацијама има прикључено складиште електричне енергије, место мерења се налази на унутрашњим инсталацијама у објекту и мери предају и преузимање електричне енергије из складишта електричне енергије.

#### 6.2.3. Ако се мерна места корисите у функцији обрачуна електричне енергије, а положај им је дефинисан тачком 6.2.2. и не налазе се на истом напонском нивоу, или ако се налазе на истом напонском нивоу, али су толико удаљена да се технички губици електричне енергије не могу занемарити, неопходно је извршити корекцију мерних података за вредност губитака електричне енергије од места примопредаје до мерног места (свођење на место примопредаје). Корекција се врши на основу параметара далековода или трансформатора у зависности од тога на који елемент се врши свођење и саставни је део обрачунског процеса.

#### 6.2.4. Коефицијент свођења утврђује ОПС на основу техничких карактеристика опреме, те прорачуна техничких губитака између места примопредаје и мерног места за просечне услове експлоатације објекта и усаглашава са подносиоцем захтева. Коефицијент свођења се наводи:

одобрењем за прикључење објекта;

уговором о приступу преносном систему.

#### 6.2.5. Начин и услови промене коефицијента свођења уређује ОПС и обавештава власника објекта који се прикључује ако дође до промене.

### 6.3 ДЕФИНИСАЊЕ MEРНЕ ОПРЕМЕ

#### 6.3.1 Мерна опрема на мерном месту

На мерном месту мерна опрема обухвата:

- мерне трансформаторе;
- бројила електричне енергије;
- мерила квалитета електричне енергије;
- мерно-прикључну кутију;
- мерна и помоћна електрична колa;
- комуникационе и помоћне уређаје;
- орман мерења.

#### 6.3.2. Мерни трансформатори

##### 6.3.2.1. Увод

#### 6.3.2.1.1. На мерном месту, а за потребе обрачунског или контролног мерења електричне енергије, постављају се напонски трансформатори (НТ) и струјни трансформатори (СТ) који задовољавају следеће стандарде: IEC 60044-1, IEC 60044-2, IEC 60044-3 и IEC 60044-5, што се доказује актом којим се потврђује да је спроведен поступак еталонирања од стране овлашћене институције.

##### 6.3.2.2. Класа тачности мерних трансформатора

#### 6.3.2.2.1. Класа тачности за наведене мерне трансформаторе зависи од врсте мерног места, и наведена је у табели 6.1:

Табела 6.1. Класа тачности за мерне трансформаторе на мерним местима

| Мерно место                                                                                    | Класа тачности:            | Класа тачности:   |
|------------------------------------------------------------------------------------------------|----------------------------|-------------------|
| Мерно место                                                                                    | СТ                         | НТ                |
| интерконективни далековод                                                                      | 0,2(s)+0,2(s) (*)          | 0,2               |
| производња електричне енергије  - мерна места на 110 kV, 220 kV и 400 kV  - остала мерна места | 0,2(s)+0,2(s)  (*)  0,2(s) | 0,2  0,2          |
| објекат дистрибутивног система                                                                 | 0,2(s)                     | 0,2               |
| крајњи купац и купац-произвођач (одобрена снага преко 1600 kW)                                 | 0,2(s)                     | 0,2               |
| крајњи купац и купац-произвођач (одобрена снага до 1600 kW)                                    | 0,5(s)                     | 0,5               |
| складиште                                                                                      | 0,2(s) + 0,2(s) (*)        | 0,2               |
| сопствена потрошња електрана                                                                   | 0,2(s) + 0,2(s) (*)        | 0,2               |

(*) два мерна језгра

##### 6.3.2.3. Струјни трансформатори

#### 6.3.2.3.1. За трајно дозвољену термичку струју струјног трансформатора се усваја вредност од 120% његове примарне назначене струје.

#### 6.3.2.3.2. На мерном месту се по правилу уграђују примарно превезиви струјни трансформатори. ОПС одређује преносни однос струјног трансформатора у циљу постизања максималне тачности мерења.

#### 6.3.2.3.3. Прво језгро струјног трансформатора је искључиво резервисано за прикључење бројила.

#### 6.3.2.3.4. Код мерних места на интерконективним далеководима и мерних места производње електричне енергије на напонским нивоима 110 kV, 220 kV и 400 kV, струјни трансформатори су опремљени са два мерна језгра истих карактеристика при чему је:

- прво језгро намењено искључиво за прикључење обрачунског бројила;
- друго језгро служи за прикључење контролног бројила.

На мерним местима свих осталих напонских нивоа, прво језгро струјног трансформатора је намењено искључиво за галванско прикључење обрачунског бројила и по потреби контролног бројила.

#### 6.3.2.3.5. У случају прикључења нових или реконструисаних објеката на преносни систем, не сме се користити додатно оптерећење, већ се бира назначена привидна снага мерног језгра струјног трансформатора која обезбеђује мерење електричне енергије у оптималном опсегу у којем је дефинисана његова класа тачности.

#### 6.3.2.3.6. Укупно оптерећење сваког секундарног намотаја струјног трансформатора, укључујући и прикључне везе, се креће од 25% до 100% укупног назначеног оптерећења тог намотаја.

#### 6.3.2.3.7. Попречни пресек проводника струјних мерних кола од секундарних прикључних стезаљки струјног трансформатора до мерно-прикључне кутије износи минимално 4 mm2.

#### 6.3.2.3.8. Струјна мерна кола бројила или групе бројила електричне енергије за свако мерно место треба да се галвански прикључе на секундарни намотај сваке фазе преко одговарајућег струјног трансформатора и преко засебног доводног и одводног проводника.

#### 6.3.2.3.9. Прикључење од конвертора струјног трансформатора са дигиталним излазом до бројила потребно је извести оптичком везом.

#### 6.3.2.3.10. Прикључне везе мерних и помоћних електричних кола су изведене тако да имају одговарајућу заштиту од механичких и електричних утицаја.

##### 6.3.2.4. Напонски трансформатори

#### 6.3.2.4.1. На мерни намотај напонског трансформатора се прикључују мерна напонска кола бројила електричне енергије, као и напонска кола осталих мерних и заштитних уређаја. Мерна кола за бројила електричне енергије, ради селективности, су изведена преко посебног напонског аутомата са обавезним сигналним контактом, који је смештен у разводном орману напонског трансформатора.

#### 6.3.2.4.2. Укупно оптерећење мерног намотаја напонског трансформатора, укључујући и мерна напонска кола бројила електричне енергије, не сме прећи назначену привидну снагу напонског трансформатора.

#### 6.3.2.4.3. Секундарна мерна кола напонског трансформатора за бројила електричне енергије су заштићена посебним напонским аутоматима и сигналним контактом који се уграђују што је могуће ближе секундарним прикључним стезаљкама напонског трансформатора (у командном орману у самом пољу овог трансформатора). Такође се у секундарним мерним колима напонског трансформатора уграђује и сигнализација присутности сваког мерног напона. За сигнал испада напонског аутомата и сигнали присутности мерних напона користе се подаци из регистра догађаја у самом бројилу. Мерни напонски водови по фазама треба да буду изведени у различитим бојама и обележени трајним ознакама на оба краја.

#### 6.3.2.4.4. Дозвољени релативни пад напона у посебним секундарним мерним напонским колима од напонског трансформатора до бројила електричне енергије је мањи или једнак 0,1% секундарног назначеног напона напонског трансформатора.

#### 6.3.2.4.5. Прикључење од конвертора напонског трансформатора са дигиталним излазом до бројила потребно је извести оптичком везом.

#### 6.3.2.4.6. Прикључне везе мерних и помоћних електричних кола су изведене тако да имају одговарајућу заштиту од механичких и електричних утицаја.

#### 6.3.3. Бројила

##### 6.3.3.1. Увод

#### 6.3.3.1.1. Бројила се прикључују на мерне трансформаторе чије су карактеристике дефинисане у одељку 6.3.2.

#### 6.3.3.1.2. Бројила електричне енергије морају да испуне метролошке и техничке захтеве у складу са прописима којима се уређује метрологија и следећим стандардима:

- SRPS EN IEC 62053-22  – Статичка бројила за активну енергију (класе тачности 0,2S и 0,5S);
- SRPS EN IEC 62053-23 – Статичка бројила за реактивну енергију (класе тачности 2 и 3).

#### 6.3.3.1.3. Бројило има пломбу ОПС која се поставља на поклопац прикључних стезаљки бројила и на тастер за ресетовање бројила.

#### 6.3.3.1.4. Обрачунско бројило се поставља на мерном месту на месту примопредаје електричне енергије.

#### 6.3.3.1.5. На мерним местима на интерконективним далеководима на напонским нивоима већим или једнаким 110 kV, као и на мерним местима производње електричне енергије, поред обрачунског бројила обавезна је и уградња контролног бројила електричне енергије истих техничких карактеристика и исте класе тачности. За обрачун се користе подаци са обрачунског бројила.

#### 6.3.3.1.6. Контролна бројила се постављају у далеководним пољима 110 kV, 220 kV односно 400 kV објеката 110/х, 220/х и 400/х kV/kV.

##### 6.3.3.2. Класа тачности бројила

#### 6.3.3.2.1. Декларисана класа тачности за бројила из 6.3.3.1. зависи од врсте мерног места и наведена је у табели 6.2.

Табела 6.2. Класа тачности за бројила електричне енергије

| Мерно место                                                    | Класа тачности:          | Класа тачности:            |
|----------------------------------------------------------------|--------------------------|----------------------------|
|                                                                | Бројило активне енергије | Бројило реактивне енергије |
| интерконективни далековод                                      | 0,2S + 0,2S (*)          | 2 + 2 (*)                  |
| производња електричне енергије                                 | 0,2S + 0,2S (*)          | 2 + 2 (*)                  |
| објекат дистрибутивног систама                                 | 0,2S                     | 2                          |
| складиште                                                      | 0,2S + 0,2S (*)          | 2 + 2 (*)                  |
| крајњи купац и купац-произвођач (одобрена снага преко 1600 kW) | 0,2S                     | 2                          |
| крајњи купац и купац-произвођач (одобрена снага до 1600 kW)    | 0,5S                     | 3                          |

(*) Обрачунско бројило и контролно бројило

##### 6.3.3.3. Напајање бројила

#### 6.3.3.3.1. Напајање бројила обезбеђује се из напонских мерних кола са прикључних стезаљки бројила и из помоћног извора напајања. Ова два извора напајања бројила се галвански раздвајају.

#### 6.3.3.3.2. У случају престанка рада оба извора напајања, интерна батерија бројила обезбеђује напајање временске базе унутар уређаја најмање три наредна месеца.

##### 6.3.3.4. Регистровање података

#### 6.3.3.4.1. У бројилу се морају чувати замрзнута стања свих конфигурисаних регистара за активну и реактивну енергију и максималну снагу најмање за дванаест месеци уназад, после чега се врши циклични упис: тринаести месец уместо првог месеца итд. Мерни подаци који се чувају у меморији морају бити сачувани и у случајевима кад бројило није напајано.

#### 6.3.3.4.2. Бројила се опремају оптичким инфрацрвеним комуникационим портом у складу са протоколом *IEC 62056-21* за локално очитавање свих регистара бројила.

#### 6.3.4. Временска база у бројилима

#### 6.3.4.1. Бројилo се опрема интерном временском базом. Ови интерни сатови се подешавају према локалном важећем времену. Временска база поседује могућност аутоматске сезонске корекције времена која се примењује на подручју Републике Србије.

#### 6.3.4.2. Када не постоји сигнал спољне синхронизације, интерни сат не сме да одступа за више од 15 секунди током једног месеца.

#### 6.3.4.3. Синхронизација интерног сата се врши било путем даљинске комуникације према бројилу путем дистрибуције сигнала са еталона временске базе ОПС, или путем дистрибуције сигнала локалног уређаја за дистрибуцију тачног времена.

#### 6.3.4.4. Бројило поседује подесив синхронизациони прозор. Основно подешавање синхронизационог прозора је ± 3 минута.

#### 6.3.4.5. Мерна места могу да буду опремљена и *GPS* пријемником који омогућава локалну синхронизацију интерних временских база бројила. ОПС одлучује да ли постоји потреба за уградњом локалног *GPS* пријемника и обезбеђује *GPS* пријемник у случају потребе.

#### 6.3.4.6. ОПС врши даљинску синхронизацију временске базе на бројилу, која има приоритет у односу на локалну синхронизацију.

#### 6.3.5. Комуникација

##### 6.3.5.1. Комуникациони протокол

#### 6.3.5.1.1. Све вредности које региструју бројила очитавају се:

- локално преко оптичког порта према IEC 62056-21;
- локално преко серијског порта RS232 према IEC 62056-42/46/53/61/62;
- даљински преко протокола dlms/cosem према IEC 62056-42/46/53/61/62.

#### 6.3.5.1.2. Даљинска комуникација бројила или низа бројила са системом за даљинско очитавање бројила и обрачун ( *SRAAMD)* реализује се преко комуникационих портова бројила *RS 485* .

##### 6.3.5.2. Комуникациони медијум

#### 6.3.5.2.1. За потребе даљинског очитавања бројила се обезбеђује један од следећих комуникационих медијума:

- oптичка влакна у заштитном ужету далековода у преносној мрежи (OPGW/Ethernet);
- GSM/GPRS мрежа мобилне телефоније.

#### 6.3.5.2.2. Једна комуникациона линија може да опслужује неколико бројила, а такође може да се користи за неколико мерних места, уколико су бројила груписана приближно на истом месту, а различито адресирана, при чему се користи искључиво комуникациони порт *RS 485* .

#### 6.3.5.2.3. Комуникациони медијум обезбеђује сталну доступност бројила за потребе даљинског очитавања.

##### 6.3.5.3. Комуникациони интерфејс

#### 6.3.5.3.1. Да би могли да буду повезани на комуникациони медијум, бројила садрже комуникационе интерфејсе који су компатибилни са уређајима за подршку, као што су модеми, комуникациони разделници, мултиплексери, опрема на крајевима оптичких каблова, итд.

#### 6.3.5.3.2. Комуникационе јединице могу бити интерне (уграђене у бројило) и екстерне, као посебни комуникациони уређаји.

#### 6.3.5.3.3. Код екстерних комуникационих уређаја, веза са бројилима реализује се преко порта *RS 485* .

#### 6.3.6. Интегрисање и окружење

#### 6.3.6.1. Бројила, уређаји за надзор и комуникацију се интегришу у јединствени кориснички систем (за једно или више мерних места) у циљу:

- заштите компоненти путем кућишта и пломби који онемогућавају неовлашћени приступ;
- контроле температуре у складу са окружењем у којем опрема функционише;
- заштите од влаге, прашине, удара и вибрација из окружења;
- остваривања електромагнетне компатибилности са околном опремом;
- омогућавања испитивања сваког бројила и комуникационог интерфејса без ремећења размене електричне енергије са преносном мрежом.

#### 6.3.6.2. За сва мерна места у једном објекту се обезбеђује додатно помоћно напајање преко спољног једнофазног извора напајања 57-230 VАС, односно 48-240 VDC; 50 VА ради напајања бројила и комуникационих интерфејса, спојних веза између компоненти, укључујући све потребне заштитне уређаје мерних и помоћних електричних кола.

#### 6.3.6.3. Помоћни спољни извор напајања бројила електричне енергије и свих помоћних уређаја је заштићен аутоматским осигурачима од 6 А са функцијом прекидача (двополно прекидање).

#### 6.3.6.4. Бројила, уређаји за надзор и комуникацију за једно или више мерних места се смештају у јединствени мерни орман. Тип, спецификацију прибора и монтажну шему мерног ормана одређује ОПС.

## 7. САГЛАСНОСТИ ЗА стављање под напон, привремено прикључење и трајно прикључење

### 7.1. УВОД

#### 7.1.1. Овим поглављем уређују се услови, садржина и начин издавања сагласности за стављање под напон, привремено прикључење и трајно прикључење, као и начин доказивања испуњености ових услова.

### 7.2. УСЛОВИ ЗА ИЗДАВАЊЕ САГЛАСНОСТИ И НАЧИН ДОКАЗИВАЊА ИСПУЊЕНОСТИ

#### 7.2.1. Сагласност за стављање под напон

#### 7.2.1.1. Услови за издавање сагласности за стављање под напон су:

- испуњени услови из одобрења за привремено прикључење објекта или дела објекта;
- спроведена техничка провера унутрашњих инсталација и сопствене потрошње објекта од значаја за преносни систем за потребе стављања под напон реализована према протоколу за проверу испуњености услова из одобрења за прикључење.

#### 7.2.1.2. Начин доказивања испуњености услова за стављање под напон је:

- издато одобрења за привремено прикључење објекта или дела објекта;
- записник Комисије за техничку проверу унутрашњих инсталација и сопствене потрошње објекта од значаја за преносни систем са предлогом за пуштање у пробни рад;
- прибављен Извештај о техничком прегледу са потврдом за пуштање у пробни рад унутрашњих инсталација и сопствене потрошње објекта са доказом о предаји предметног извештаја надлежном органу;
- прибављен Извештај о техничком прегледу са потврдом за пуштање у пробни рад прикључка са доказом о предаји предметног извештаја надлежном органу.

#### 7.2.1.3. ОПС након што констатује да је подносилац захтева испунио услове за стављање под напон издаје сагласност за стављање под напон, а у циљу омогућавања стављања под напон унутрашње мреже и сопствене потрошње за потребе тестирања примарног постројења (генераторско постројење, фабричко постројење и сл.).

#### 7.2.2. Сагласност за привремено прикључење

#### 7.2.2.1. Услови за издавање сагласности за привремено прикључење су:

- испуњени услови из одобрења за привремено прикључење објекта или дела објекта;
- извршена проверава испуњености услова из одобрења за привремено прикључење за потребе привременог прикључења објекта или дела објекта по оперативном протоколу, а према протоколу за проверу испуњености услова из одобрења за прикључење.

#### 7.2.2.2. Начин доказивања испуњености услова за привремено прикључење је:

- издато одобрења за привремено прикључење објекта или дела објекта;
- записник Комисије за техничку проверу објекта или дела објекта од значаја за преносни систем са предлогом за пуштање у пробни рад;
- прибављен Извештај о техничком прегледу са потврдом за пуштање у пробни рад објекта или дела објекта са доказом о предаји предметног извештаја надлежном органу
- ;
- прибављен Извештај о техничком прегледу са потврдом за пуштање у пробни рад прикључка са доказом о предаји предметног извештаја надлежном органу .

#### 7.2.2.3. ОПС након што констатује да је подносилац захтева испунио услове за привремено прикључење издаје сагласност за привремено прикључење објекта или дела објекта.

#### 7.2.3. Сагласност за трајно прикључење

#### 7.2.3.1. Испуњеност услова за издавање сагласности за трајно прикључење се доказује:

- актом ОПС о усаглашености рада објекта са захтевима из одобрења за прикључење, које се издаје након завршене техничке провере објекта од значаја за преносни систем;
- записником о испуњењу обавеза из уговора о прикључењу објекта који се прикључује, односно из одобрења за прикључење, за случајеве када се уговор о прикључењу не закључује.

#### 7.2.3.2. Начин доказивања испуњености услова за трајно прикључење је:

- записник Комисије за техничку проверу објекта или дела објекта од значаја за преносни систем са предлогом за пуштање објекта у трајни рад;
- прибављенa употребна дозвола за објекат ;
- прибављена употребна дозвола за прикључак;
- записник о коначном завршетку уговорених обавеза за објекат који се прикључује.

#### 7.2.3.3. Ако се у току испитивања покаже да рад објекта угрожава друге кориснике преносног система, ОПС дефинише мере за отклањање недостатака, укључујући и меру стављања у безнапонско стање, како би се овај ризик отклонио у најкраћем року.

#### 7.2.3.4. ОПС након што констатује да је подносилац захтева испунио услове за трајно прикључење издаје сагласност за трајно прикључење објекта или дела објекта.

### 7.3. САДРЖИНА САГЛАСНОСТИ

#### 7.3.1. Сагласности наведене у oдељку 7.2. поред осталог садрже:

- податке о власнику објекта;
- број грађевинске, односно употребне дозволе и датуми њиховог издавања;
- одобрену снагу објекта;
- место прикључења објекта;
- начин прикључења објекта;
- положај и идентификациони код мерних места у објекту.

##

## 8. Типски начини прикључења

### 8.1. УВОД

#### 8.1.1. Овим поглављем ближе се уређују типски начини прикључења.

#### 8.1.2. Типски начини прикључења на систем су следећи:

- по принципу „улаз-излаз“ на 400 kV, 220 kV или 110 kV водове преносног система у власништву ОПС преко прикључно-разводног постројења;
- прикључење у постројење које је у власништву ОПС;
- прикључење на део дистрибутивног система којим управља ОПС (110 kV сабирнице у постојећој трансформаторској станици у власништву ОДС).

#### 8.1.3. Када се утврди да се прикључење објекта не може извршити на начин дефинисан типским начинима прикључења, начин прикључења објеката на систем се дефинише комбинацијом начина прикључења наведеним у одељку 8.3. Правила.

### 8.2. КОРИШЋЕЊЕ КРИТЕРИЈУМА СИГУРНОСТИ КОД ОДРЕЂИВАЊА НАЧИНА ПРИКЉУЧЕЊА

#### 8.2.1. ОПС обезбеђује испуњење критеријума сигурности N-1 у месту везивања прикључка у складу са Правилима и правилима којима се уређује рад преносног система.

#### 8.2.2. Подносилац захтева самостално одлучује о примени критеријума сигурности N-1 на трансформаторска, далеководна или кабловска поља која су део прикључка ка месту прикључења. Уколико подносилац захтева захтева испуњеност критеријума сигурности N-1 у овом случају, начин прикључења ће дефинисати прикључак са најмање два далеководна, односно кабловска, односно трансформаторска поља.

### 8.3. КАРАКТЕРИСТИКЕ ТИПСКИХ НАЧИНА ПРИКЉУЧЕЊА

#### 8.3.1. Прикључење објекта по принципу „улаз-излаз“ на постојеће водове преносног система преко прикључно-разводног постројења

#### 8.3.1.1. Прикључак обухвата:

- прикључно-разводно постројење;
- прикључне водове.

#### 8.3.1.2. Прикључно-разводно постројење, које постаје део преносног система, у свом обиму минимално има: два главна система сабирница, поља за прикључне водове, једно спојно поље, два или више резервних поља према захтеву ОПС, док број поља ка објекту који се прикључује дефинише подносилац захтева.

#### 8.3.1.3 „Улаз-излаз“ на постојећи вод преносног система се по правилу изводи једноструким далеководима, односно кабловима у сопственим рововима, осим:

- у случају када је због потреба развоја система неопходно предвидети прикључење са два двосистемска далековода са опремањем једног система,
- у случају прикључења по принципу „улаз-излаз“ на постојећи двосистемски далековод или кабл који је у делу своје деонице вођен у заједничком рову, када је могуће прикључење преко двосистемских далековода или каблова у заједничком рову.
- у случају када се прикључење реализује као „улаз - излаз“ на више далековода под условом да је испуњен критеријум сигурности

#### 8.3.1.5. За прикључење на постојећи интерконективни далековод по принципу „улаз-излаз“, подносиоцу захтева ОПС ће понудити прикључење које подлеже оперативним ограничењима под условом да је такво ограничење одобрено од стране Агенције.

#### 8.3.1.6. Шема прикључења је приказана на слици 8.1.

![Image](image_000006_fd84e852dea16748b04aede537fab0e3cdf3124a5581a68b89d53fc72f7327c1.png)

Слика 8.1. Прикључење објекта по принципу „улаз-излаз“ на постојеће водове преносног система преко прикључно-разводног постројења

#### 8.3.1.7. Место разграничења је:

- увод у проводни изолатор на високонапонској страни блок-трансформатора, односно мрежног трансформатора, за случај прикључења електране, складишта и трансформаторске станице објекта који се прикључује;
- затезни ланац (изолатор) на излазном порталу у прикључно-разводном постројењу, за случај прикључења далековода објекта који се прикључује;
- увод кабла у кабловско поље у прикључно-разводном постројењу, за случај прикључења кабла објекта који се прикључује – овде се разликују два случаја, тј. место разграничења може бити:
- изолатор кабловске завршнице за унутрашњу монтажу у кабловским пољима *GIS* постројења oбјекта ОПС;;

#### 8.3.2. Прикључење у постројење које је у власништву ОПС

#### 8.3.2.1. Прикључење објекта преко водова објекта који се прикључује на постојеће постројење које је у власништву ОПС

#### 8.3.2.1.1. Прикључак обухвата поља у постојећем објекту ОПС (трансформаторска станица, разводно постројење, прикључно-разводно постројење).

#### 8.3.2.1.2. Резервна поља или простор за њихову изградњу унутар граница постојећег постројења ОПС по правилу не могу бити намењени прикључењу објекта и у ту сврху се могу користити само уз изричиту сагласност оператора преносног система.

#### 8.3.2.1.3. Место разграничења је:

- затезни ланац (изолатор) на излазном порталу у објекту ОПС, за случај прикључења далековода објекта који се прикључује;
- увод кабла у кабловско поље, за случај прикључења кабла објекта који се прикључује – овде се разликују два случаја, тј. место разграничења може бити:
- изолатор кабловске завршнице за унутрашњу монтажу у кабловским пољима GIS постројења oбјекта ОПС.

#### 8.3.2.1.4. Уколико је због пренапонске заштите кабла неопходна уградња одводника пренапона у каблу, он се уграђује изван прикључно-разводног постројења, односно он остаје у власништву објекта који се прикључује.

#### 8.3.2.1.5. Шема прикључења је приказана на слици 8.2.

![Image](image_000007_a50bf3c3b40b8824b69035d28cc324699773475addee2e0bb34cbd804b18f1cb.png)

Слика 8.2. Прикључење објекта преко водова објекта који се прикључује на постојећи објекат ОПС

#### 8.3.2.2. Прикључење објекта на постојећи објекат ОПС преко нових водова преносног система и прикључно-разводног постројења

#### 8.3.2.2.1. Прикључак обухвата:

- прикључно-разводно постројење (са два главна система сабирница, поља за прикључне водове, једно спојно поље, простор за два или више резервних поља према захтеву ОПС, док број поља за инсталације објекта који се прикључује дефинише подносилац захтева);
- прикључне водове;
- далеководна, односно кабловска поља у постојећем објекту ОПС.

#### 8.3.2.2.2. Шема прикључења је приказана на слици 8.3.

![Image](image_000008_734c1e2e0a6656dd3fc6b6f5e7e5ccd36ae4995812ea8813c76a844593bf45f2.png)

Слика 8.3. Прикључење објекта на постојећи објекат ОПС преко нових водова преносног система и прикључно-разводног постројења

#### 8.3.2.2.3. Место разграничења је:

- увод у проводни изолатор на високонапонској страни блок-трансформатора, односно мрежног трансформатора, за случај прикључења електране, складишта и трансформаторске станице објекта који се прикључује;
- затезни ланац (изолатор) на излазном порталу у прикључно-разводном постројењу, за случај прикључења далековода објекта који се прикључује;
- увод кабла у кабловско поље у прикључно-разводном постројењу, за случај прикључења кабла објекта који се прикључује – овде се разликују два случаја, тј. место разграничења може бити:
- изолатор кабловске завршнице за унутрашњу монтажу у кабловским пољима GIS постројења oбјекта ОПС.

#### 8.3.2.2.4. Уколико је због пренапонске заштите кабла неопходна уградња одводника пренапона у каблу, он се уграђује изван прикључно-разводног постројења, односно он остаје у власништву објекта који се прикључује.

#### 8.3.3. Прикључење на део дистрибутивног система којим управља ОПС

#### 8.3.3.1. Прикључење објекта преко водова објекта који се прикључује на постојећи део дистрибутивног система којим управља ОПС

#### 8.3.3.1.1. Прикључак обухвата трансформаторска, односно далеководна, односно кабловска поља 110 kV у постојећем дистрибутивној трансформаторској станици
110/x kV.

#### 8.3.3.1.2. У случају прикључења објекта на део дистрибутивног система којим управља ОПС, број потребних резервних 110 kV поља дефинише ОПС у договору са ОДС.

#### 8.3.3.1.3. Резервна поља или простор за њихову изградњу унутар граница постојећег постројења ОДС по правилу не могу бити намењени прикључењу објекта и у ту сврху се могу користити само уз изричиту сагласност ОПС и ОДС.

#### 8.3.3.1.4. Место разграничења је:

- увод у проводни изолатор на високонапонској страни блок-трансформатора, односно мрежног трансформатора, за случај прикључења електране, складишта и трансформаторске станице објекта који се прикључује;
- затезни ланац (изолатор) на излазном порталу у објекту дистрибутивног система, за случај прикључења далековода објекта који се прикључује;
- увод кабла у кабловско поље у објекту дистрибутивног система, за случај прикључења кабла објекта који се прикључује – овде се разликују два случаја, тј. место разграничења може бити:
- изолатор кабловске завршнице за унутрашњу монтажу у кабловским пољима GIS постројења oбјекта дистрибутивног система.

#### 8.3.3.1.5. Шема прикључења је приказана на слици 8.4.

![Image](image_000009_9ee7f3871b402393a50ff6f1c80c3bec74f165b19a0620bf7d76b5a13ba2bd37.png)

Слика 8.4.  Прикључење објекта на део постојећег дистрибутивног система којим управља ОПС

#### 8.3.3.2. Прикључење објекта на постојећи део дистрибутивног система преко нових преносних водова и прикључно-разводног постројења

#### 8.3.3.2.1. Прикључак обухвата:

- прикључно-разводно постројење (са два главна система сабирница, поља за прикључне водове, једно спојно поље, простор за два или више резервних поља према захтеву ОПС, док број поља за инсталације објекта који се прикључује дефинише подносилац захтева);
- прикључнe водовe;
- далеководна, односно кабловска поља 110 kV у постојећем дистрибутивном систему.

#### 8.3.3.2.2. Шема прикључења је приказана на слици 8.5.

![Image](image_000010_ce6c07f278cfe07dfeb5ad06b6b6fd30f4ee0dfe914f114f85f339f64e6eb5b6.png)

Слика 8.5 Прикључење објекта на постојећи дистрибутивни објекат преко нових преносних водова и прикључно-разводног постројења

#### 8.3.3.2.3. Ова шема прикључења се примењује само у случају потребе даљег ширења преносне мреже из новог прикључно-разводног постројења.

#### 8.3.3.2.4. Место разграничења је:

- увод у проводни изолатор на високонапонској страни блок-трансформатора, односно мрежног трансформатора, за случај прикључења електране, складишта и трансформаторске станице објекта који се прикључује;
- затезни ланац (изолатор) на излазном порталу у објекту дистрибутивног система, за случај прикључења далековода објекта који се прикључује;
- увод кабла у кабловско поље у објекту дистрибутивног система, за случај прикључења кабла објекта који се прикључује – овде се разликују два случаја, тј. место разграничења може бити:
- место прикључења кабловске завршнице за унутрашњу монтажу у кабловским пољима GIS постројења oбјекта дистрибутивног система.

#### 8.3.3.2.5. Уколико је због пренапонске заштите кабла неопходна уградња одводника пренапона у каблу, он се уграђује изван објекта дистрибутивног система, односно он остаје у власништву објекта који се прикључује.

#### 8.3.4. Прикључење објекта оператора дистрибутивног система на преносни систем

#### 8.3.4.1. Прикључак обухвата прикључне водове.

#### 8.3.4.2. У случају када се објекат ОДС прикључује на преносни систем, 110 kV сабирнице по правилу се изводе са два система сабирница са минимално: једним спојним пољем, два водна и два неопремљена далеководна поља и трансформаторским пољима. Изузетно, кад не постоји оправданост са становишта развоја преносног и дистрибутивног система, прикључење се може реализовати са "H" шемом.

#### 8.3.4.3. Шема објекта оператора дистрибутивног система је предмет усаглашавања са оператором преносног система.

#### 8.3.4.4. Место разграничења је:

- затезни ланац (изолатор) на излазном порталу у објекту ОДС,
- увод кабла у кабловско поље у објекту ОДС, за случај прикључења кабла објекта који се прикључује – овде се разликују два случаја, тј. место разграничења може бити:
- изолатор кабловске завршнице за унутрашњу монтажу у кабловским пољима GIS постројења oбјекта ОДС;

#### 8.3.4.5. Место испоруке електричне енергије:

Место испоруке електричне енергије је место на коме се граниче инсталације објекта преносног и дистрибутивног система.

## 9. СТАНДАРДНИ ПОДАЦИ

### 9.1 Подаци потребни за израду Студије прикључења конвенционалне електране**

1. назив електране;
2. називна снага генератора Png [MW] – податак је потребно дати за сваки генаратор;
3. називна снага турбине Pnt [MW] – податак је потребно дати за сваку турбину;
4. захтевана снага у месту прикључења P [MW];
5. планирана година прикључења;
6. укупан број блок-трансформатора;
7. локација објекта;
8. oпис и графички приказ обухвата електране у простору (достављен у одговарајућој форми - геореференцирани dwg фајл у AUTOCAD-у);
9. идејно решење (уколико постоји);
10. снага сопствене потрошње [MW].

### 9.2. Подаци потребни за израду Студије прикључења модула енергетског парка (ветроелектране и соларне електране):**

1. назив енергетског парка;
2. захтевана снага у месту прикључења (АС снага) P [MW];
3. инсталисана активна снага ветроелектране/ максимална инсталисана снага инвертора за соларну електрану Pinstmax [MW];
4. планирана гoдина прикључeњa;
5. планирана једнополна шема електране на средњем напону;
6. укупан број мрежних трансформатора;
7. локација објекта;
8. oпис и графички приказ обухвата модула енергетског парка у простору (достављен у одговарајућој форми - геореференцирани dwg фајл у AUTOCAD-у)
9. идејно решење (уколико постоји);
10. снага сопствене потрошње [MW];
11. процена производње енергетског парка на сатном нивоу за период од најмање три године (на основу мерења брзине ветра, ирадијације и сл.).

### 9.3. Подаци потребни за израду Студије прикључења складишта електричне енергије у склопу производног објекта:**

1. назив складишта;
2. врста складишта;
3. захтевана снага у месту прикључења P [MW] у смеру потрошње
4. максимална активна снага (инсталисана снага) Pinstmax [MW];
5. максимални капацитет складишта Еinst [MWh];
6. планирана гoдина прикључeњa;
7. планирана једнополна шема објекта на средњем напону;
8. укупан број мрежних трансформатора;
9. максимална брзина пуњења/пражњења (C-rate);
10. локација објекта;
11. oпис и графички приказ обухвата складишта у простору (достављен у одговарајућој форми - геореференцирани dwg фајл у AUTOCAD-у);
12. идејно решење (уколико постоји)

### 9.4. Подаци потребни за израду Студије прикључења самосталног складишта електричне енергије:**

1. назив складишта;
2. врста складишта;
3. захтевана снага у месту прикључења P [MW] у смеру производње
4. захтевана снага у месту прикључења P [MW] у смеру потрошње
5. максимална активна снага (инсталисана снага) Pinstmax [MW];
6. максимални капацитет складишта Еinst [MWh];
7. планирана гoдина прикључeњa;
8. планирана једнополна шема објекта на средњем напону;
9. укупан број мрежних трансформатора;
10. максимална брзина пуњења/пражњења (C-rate);
11. локација објекта;
12. oпис и графички приказ обухвата складишта у простору (достављен у одговарајућој форми - геореференцирани dwg фајл у AUTOCAD-у);
13. идејно решење (уколико постоји)

### 9.5. Подаци потребни за израду Студије прикључења производног објекта који се прикључује на унутрашње инсталације постојећег објекта:**

1. назив постојећег објекта;
2. постојећа одобрена снага у месту прикључења постојећег објекта Р [MW]
3. инсталисана снага производног објекта који се прикључује на унутрашње инсталације Р [MW]
4. снага у месту прикључења на унутрашње инсталације Р [MW]– максимална активна (инсталисана) снага Pinst [MW];
5. захтевана одобрена снага у месту прикључења на преносни систем Р [MW] ******
6. планирана гoдина прикључeњa;
7. планирана једнополна шема објекта на средњем напону;
8. локација објекта;
9. oпис и графички приказ обухвата објекта купца у простору (достављен у одговарајућој форми - геореференцирани dwg фајл у AUTOCAD-у);
10. идејно решење (уколико постоји);
11. процена производње производног објекта на сатном нивоу најмање за период од једне године не уважавајући потрошњу
12. процена потрошње на сатном нивоу најмање за период од једне године не уважавајући производни објекат

****** податак је потребно дати одвојено за режим производње и режим потрошње уколико је применљиво

### 9.6. Подаци потребни за израду Студије прикључења објекта дистрибутивног система и објекта крајњег купца на преносни систем:**

1. назив објекта;
2. захтевана снага у месту прикључења Р [MW];
3. планирана гoдина прикључeњa;
4. планирана једнополна шема објекта;
5. укупан број мрежних трансформатора;
6. локација објекта;
7. oпис и графички приказ обухвата објекта дистрибутивног система у простору (достављен у одговарајућој форми - геореференцирани dwg фајл у AUTOCAD-у);
8. захтевана минмална снага трополног кратког споја у месту прикључења;
9. идејно решење (уколико постоји);
10. процена потрошње на сатном нивоу најмање за период од једне године.

### 9.7. Подаци потребни за израду Студије прикључења реверзибилне хидроелектране:**

1. назив објекта;
2. захтевана снага у месту прикључења Р [MW]**;
3. максимална активна (инсталисана) снага Pinst [MW]**;
4. планирана гoдина прикључeњa*;
5. планирана једнополна шема објекта;
6. укупан број блок-трансформатора*;
7. локација објекта;
8. oпис и графички приказ обухвата електране у простору (достављен у одговарајућој форми - геореференцирани dwg фајл у AUTOCAD-у)
9. идејно решење (уколико постоји);
10. процена производње и потрошње на сатном нивоу најмање за период од једне године;
11. подаци о могућностима регулације излазне активне снаге у пумпном режиму (AS-PSHP).

****** податак је потребно дати одвојено за режим производње и режим потрошње, уколико се разликују

### 9.8. Подаци потребни за израду Студије прикључења објекта активног купца на преносни систем:**

1. назив објекта активног купца;
2. постојећа одобрена снага у месту прикључења постојећег објекта купца (само за постојеће објекте) - Р [MW]
3. инсталисана снага објекта купца - Рinst [MVA]
4. инсталисана снага производног објекта који се прикључује на унутрашње инсталације - Рinst [MW]
5. снага производног објекта у месту прикључења на унутрашње инсталације Р [MW] – максимална активна (инсталисана) снага Pinst [MW];
6. максимална активна снага (инсталисана снага) објекта за складиштење Pinstmax [MW];
7. снага објекта за складиштење у месту прикључења на унутрашње инсталације Р [MW] – максимална активна (инсталисана) снага Pinst [MW];
8. максимални капацитет складишта Еinst [MWh]
9. **захтевана одобрена снага у месту прикључења на преносни систем у смеру потрошње - Р [MW]**
10. **захтевана одобрена снага у месту прикључења на преносни систем у смеру производње - Р [MW]**
11. планирана гoдина прикључeњa;
12. планирана једнополна шема објекта на средњем напону;
13. локација објекта;
14. oпис и графички приказ обухвата објекта купца у простору (достављен у одговарајућој форми - геореференцирани dwg фајл у AUTOCAD-у);
15. идејно решење (уколико постоји);
16. процена производње производног објекта на сатном нивоу најмање за период од једне године не уважавајући потрошњу
17. процена потрошње објекта на сатном нивоу најмање за период од једне године не уважавајући производни објекат.

****** податак је потребно дати одвојено за режим производње и режим потрошње уколико је применљиво
